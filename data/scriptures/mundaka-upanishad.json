{
    "metadata": {
        "scripture_name": "Muṇdaka Upaniṣad",
        "slug": "mundaka-upanishad",
        "author": "Unknown",
        "year_of_composition": "Unknown",
        "category": "Vedānta",
        "description": "A primary upaniśad",
        "language": "Sanskrit",
        "total_chapters": 3,
        "total_verses": 67
    },
    "content": {
        "title": "Muṇdaka Upaniṣad",
        "sections": [
            {
                "title": "Chapter - 1 Prathama Muṇdaka",
                "number": 1,
                "verses": [
                    {
                        "verse_number": 1,
                        "original_text": "मुण्डकोपनिषत्\n(अथर्ववेदीयोपनिषच्छान्तिपाठः)\nओम्\nभद्रं कर्णेभिः शृणुयाम देवाः भद्रं पश्येमाक्षभिर्यजत्राः । स्थिरैरङ्गैस्तुष्टुवाँसस्तनूभिर्व्यशेम देवहितं यदायुः ॥ स्वस्ति न इन्द्रो वृद्धश्रवास्स्वस्ति नः पूषा विश्ववेदाः । स्वस्तिनस्तार्क्ष्यो अरिष्टनेमिस्वस्ति नो बृहस्पतिर्दधातु ॥\n॥ ओं शान्तिः शान्तिः शान्तिः ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "देवा: - हे देवाः ! भद्रम् - कल्याणम् (वेदाख्यं, साङ्गेतिहासपुराणम् ), कर्णेभिः - श्रोत्रेः, शृणुयाम - श्रोतुं, समर्थाः भवेम । यजत्राः - हे यजत्राः ! त्रायन्ते रक्षन्तीति यजत्राः, यजमानपालकाः, अक्षभिः - नेत्रैः, भद्रम् - कल्याणम् , पश्येम - द्रष्टुं समर्थाः भवेम । स्थिरैः - दृढैः, अङ्गैः - करचरणाद्यवयवैः, तथा तनूभिः - शरीरैः, युक्ताः, तुष्टुवांसः - भवतः स्तुवन्तः (वयम् ), देवहितम् - देवैः, स्थापितं देवानां हितं देवोपासनयोग्यं वा, यदायुः - शतप्रमाणमायुः इति शतप्रमाणमायुः, व्यशेम - प्राप्नुयाम ।\nपूर्वत्र प्रत्यक्षेण प्रार्थिताः देवाः । अत्र तु परोक्षेण निर्दिश्य एकैकश: प्रार्थ्यन्ते । न: - अस्माकं, वृद्धश्रवाः- वृद्धश्रवणः, सदा श्रोत्रश्रवणात् , यद्वा वृद्धेः महात्मभिः सदा श्रूयते इति वृद्धश्रवाः, इन्द्रः - इन्द्रः, स्वस्ति - कल्याणं, दधातु - विदधातु । तथा विश्ववेदाः - विश्वैः विद्यते ज्ञायते लभ्यते वेति विश्ववेदाः, यद्वा, विश्वानि ज्ञानानि, धनानि वा यस्येति बहुव्रीहिः, पूषा - सूर्यः, न: - अस्माकं, स्वस्ति - कल्याणं, दधात . विदधातु : एवम् अरिष्टनेमिः - अनुपक्षीणनेमिः, प्रथिनेमिः, तार्क्ष्यः - तार्क्ष्यो नाम छन्दोमयो रथः यः, विहगराजो वा, नः - अस्माकं स्वस्ति - कल्याणम् , दधातु - विदधातु । बृहस्पतिः - देवगुरुश्च, नः - अस्माकं, स्वस्ति - कल्याणं, दधातु - विदधातु ॥"
                            }
                        ]
                    },
                    {
                        "verse_number": 2,
                        "original_text": "मुण्डकोपनिषत्\nप्रथममुण्डके प्रथमः खण्डः\n[विद्यागुरूणां परम्परा]\nब्रह्मा देवानां प्रथमः संबभूव विश्वस्य कर्ता भुवनस्य गोप्ता । स ब्रह्मविद्यां सर्वविद्याप्रतिष्ठामथर्वाय ज्येष्ठपुत्राय प्राह ॥१॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "प्रकाशिका\nश्रीरङ्गरामानुजमुनिविरचिता\n[मङ्गलाचरणम् ]\nअतसीगुच्छसच्छायमञ्चितोरस्स्थलं श्रिया । अञ्जनाचलशृङ्गारमञ्जलिर्मम गाहताम् ॥\n[गुरुवन्दनम् ]\nव्यासं लक्ष्मणयोगीन्द्रं प्रणम्यान्यान् गुरूनपि । मुण्डकं विदुषां प्रीत्यै व्याकरिष्ये यथामति ॥\nविद्याप्ररोचनार्था आख्यायिका आरभ्यते - ब्रह्मा देवानां प्रथमः सम्बभूवेति । चतुर्मुखः इन्द्रादीनां देवानाम् अग्रे उत्पन्न इत्यर्थः । स कीदृश इत्यत्राह - विश्वस्य कर्ता भुवनस्य गोप्तेति । विश्वस्य सर्वस्य भुवनस्योत्पादयिता । रक्षकश्चेत्यर्थः ।\nस ब्रह्मविद्यामिति । सः - तादृशो ब्रह्मा सर्वविद्याश्रयभूतां ब्रह्मविद्यामथर्वनाम्ने ज्येष्ठपुत्राय उक्तवानित्यर्थः । ब्रह्मविद्यायाः सर्वविद्याश्रयत्वं च, ज्ञातव्ये ब्रह्मणि कृत्स्नज्ञातव्यान्तर्भावेण ब्रह्मज्ञाने कृत्स्नज्ञानस्यान्तर्भूतत्वादिति 'व्यासार्यैरुपपादितम् ॥"
                            }
                        ]
                    },
                    {
                        "verse_number": 3,
                        "original_text": "अथर्वणे यां प्रवदेत ब्रह्मा अथर्वा तां पुरोवाचाङ्गिरे ब्रह्मविद्याम् । स भारद्वाजाय सत्यवाहाय प्राह भारद्वाजोऽङ्गिरसे परावराम् ॥ २ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "अथर्वणे यां प्रवदेतेति । अथर्वणे यां ब्रह्मा प्रोवाच । तां ब्रह्मविद्यामथर्वनामा ऋषि: स्वशिष्याय अङ्गिरोनाम्ने ऋषये प्रोवाच । स भारद्वाजाय सत्यवाहाय प्राह । सः\nअङ्गिरो नाम ऋषिर्भरद्वाजगोत्राय सत्यवाहनाम्ने प्रोक्तवान् । परस्मादवरेण प्राप्तेति परावरा । परावरसर्वविद्या व्याप्तेर्वा परावरा । तामङ्गिरसे प्राह इत्यनुषङ्गः ॥"
                            }
                        ]
                    },
                    {
                        "verse_number": 4,
                        "original_text": "[ब्रह्मविद्याविषयकप्रश्नः]\nशौनको ह वै महाशालोऽङ्गिरसं विधिवदुपसन्नः पप्रच्छ कस्मिन्नु भगवो विज्ञाते सर्वमिदं विज्ञातं भवतीति ॥३॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "शौनको ह वै महाशालः इति । महाशालः - महागृहस्थः शुनकसतः समित्पाणित्वादिशास्त्रीयनियमानतिक्रमेणोपगतः सन् पृष्टवान् - कस्मिन्नु भगवो विज्ञाते सर्वमिदं विज्ञातं भवतीति । हे भगवः !\nउत्पत्तिं प्रलयं चैव भूतानामागतिं गतिम् ।\nवेत्ति विद्यामविद्यां च स वाच्यो भगवानिति ॥ (वि.पु. ६-५-७८)\nइति लक्षणलक्षित ! भगवन्नित्यस्य, विभाषा भवद्भगवत् - (वा) इति नकारस्य रुत्वे अवस्य ओत्वाभावश्छान्दसः । यथा मृत्पिण्डे विज्ञाते सर्वं मृण्मयं विज्ञातं भवति, एवं कस्मिंश्चिद्वस्तुनि विज्ञाते सर्वं कार्यजातं विज्ञातं भवतीति सामान्यतो भवादृशानां वचनमश्रौषम् । तादृग्वस्तु किमिति प्रश्नार्थः । सर्वनिमित्तोपादानभूतं वस्तु किमितीति यावत् ॥\n[ब्रह्मणः उपादानोपादेयभावसमर्थनम् ]\nननु - सर्वमिदमिति शब्देन 'स्थूलचिदचिच्छरीरविशिष्टं ब्रह्मोच्यते, उत विशेषणमात्रम् नाद्यः प्रश्नदशायां शौनकस्याब्रह्मवित्त्वेन ब्रह्मविद इव इदं बुद्धिशब्दयोर्ब्रह्मपर्यन्तत्वाभावात् । तेनेदं पूर्ण पुरुषेण सर्वम् (श्वे.उ. ३-९ महा.ना.उ. ८-१४) इत्युत्तरवाक्ये इदं सर्वम् इत्यस्य विशेषणमात्रे पर्यवसायित्वेन ब्रह्मपर्यन्तत्वादर्शनेन प्रश्नवाक्यगतस्यापि इदं सर्वम् इति शब्दस्य ब्रह्मपर्यन्तत्वाभावात् । न द्वितीयः, विशेषणभूतस्थूलचिदचितो: अक्षरब्रह्मभिन्नयोर्वक्ष्यमाणाक्षर ब्रह्मोपादानकत्वाभावादिति चेत् - उच्यते । इदं सर्वम् इत्यनेन विशेषणमेव निर्दिश्यते, न विशेष्यम् । अथापि विशेषणस्यापि ब्रह्मोपादेयत्वमस्ति । न हि अभिन्नयोरेवोपादानोपादेयभाव इति नियमः । भाविस्थूलावस्थावत: पूर्वभावि सूक्ष्मावस्थायोगि हि उपादानम् । अवस्थावत्त्वं च चिदचिदीश्वराणां त्रयाणामप्यस्त्येव । इयांस्तु विशेषः - अद्वारकावस्थायोगित्वमचेतनस्य । जीवस्य तद्धर्मभूतज्ञानद्वारा अचेतनशरीरद्वारा च कर्मकृतसंकोचविकासाद्यवस्थाश्रयत्वम् । परमात्मनस्तु चेतनाचेतनद्वारकम्\nअवस्थानयत्वम् । ततश्च महत्त्वाहंकारत्वादिलक्षणभाव्यवस्थायोगित्वस्य अचेतनपरमात्मसाधारण्येन परमात्मन इव चेतनाचेतनप्रपञ्चस्यापि भाव्यवस्थाश्रयत्वेन अक्षरं प्रति उपादेयत्वमस्त्येव । ततश्च इदं सर्वम् इति विशेषणमात्रनिर्देशेऽपि तस्य वक्ष्यमाणमक्षरमुपादानं भवत्येवेति, कस्मिन्नु भगवो विज्ञाते सर्वमिदं विज्ञातं भवतीति विशेषणमान्ने उपादानप्रश्नः उपपद्यते ।\nअत एव महासिद्धान्ते, - कृत्स्नस्य जगतो ब्रह्मकार्यतया तदन्तर्यामिकतया च तदात्मकत्वेनैक्यात् , तत्प्रत्यनीकनानात्वं निषिध्यते इति भाष्यव्याख्यानावसरे व्यासार्यै:, विशिष्टयोरेवोपादानोपादेयभावः । न तु विशेषणीभूतस्य चेतनाचेतनप्रपञ्चस्य ब्रह्मोपादानकत्वम् । शरीरात्मभावस्तु निष्कृष्टविशेषणयोः निष्कृष्टविशेष्यस्य च चिदचिद्विशिष्टब्रह्मणश्चिदचिद्विशिष्ट ब्रह्मानियाम्यत्वात् केवलस्य प्रपञ्चस्य केवलान्तर्यामिकत्वात् इति पक्षमाश्रित्य, तदन्तर्यामिकतयेत्यत्र जगत इति निष्कर्षकशब्दान्तरमध्याहर्तव्यम् इत्युक्त्वा, सन्मूला: सोम्येमाः सर्वाः प्रजाः सदायतना: सत्प्रतिष्ठाः (छा.उ. ६-८-४,६) इति वाक्ये उपादानोपादेयभावप्रतिपादके, सन्मूलाः, सत्प्रतिष्ठा:- इत्यत्र प्रजाशब्दस्य ब्रह्मपर्यन्तत्वम् सच्छब्दस्यापि सूक्ष्मचिदचिद्विशिष्टब्रह्मपरत्वम् ; सदायतना इति शरीरात्मभावप्नतिपादकांशे तु प्रजाशब्दस्य विशेषणमात्रपरत्वम् सच्छब्दस्य विशेष्यमात्रपरत्वम् ; ब्रह्मणो ब्रह्मान्तर्यामिकत्वा सम्भवात् , केवलप्रपञ्चस्य विशेष्यमात्रान्तर्यामिकत्वेऽपि विशिष्टान्तर्यामिकत्वाभावात् - इत्युक्त्वा - अस्मिन् पक्षे सकृत्प्रयुक्तस्य प्रजाशब्दस्य वैरूप्यम् , सच्छब्दानां च वैरूप्यम् , जगत इति शब्दान्तराध्याहारादिलक्षणभाष्यक्लेशश्च पर्यालोच्य, प्रजाशब्दस्य विशेषणमात्रपरत्वमेव ; सच्छब्दस्यापि विशेष्यमात्रपरत्वमेव । न च, विशेषणीभूतचिदचिद्वर्गस्य सदुपादानकत्वं नास्तीति शंक्यम् । तस्यापि भाव्यवस्थावत्त्वेन विशिष्टस्येव विशेषणस्यापि ब्रह्मोपादानकत्वसम्भवादिति स्वाभिमतं पक्षान्तरमुपन्यस्तम् - यद्वा जगत इति निष्कर्षकः शब्दः इत्यादिना ।\nआत्मेति तूपगच्छन्ति (ब्र.सू. ४-१-३) इति भाष्यादौ, सर्वस्य चिदचिद्वस्तुनः तज्जत्वात् , तल्लत्वात् , तदनत्वात् , तन्नियाम्यत्वात् , तच्छरीरत्वाच्च सर्वस्यायमात्मेति शरीरत्वोपादेयत्वयोः सामानाधिकरण्यं बहुकृत्वः उद्घोषितम् । न चैतदन्यथा कर्तुंप्रभवामः । प्राज्ञेनाऽऽत्मना सम्परिष्वक्तः (बृ.उ. ६-३-२१) इति वाक्ये प्राज्ञशब्दिते भिन्ने परमात्मनि जीवस्य परिष्वङ्गरूपलयश्रवणाच्च । न च - परिष्वङ्गो न लय:, किंत्वन्य एव संसर्गविशेषः इति वाच्यम् । स्वाप्ययात् (ब्र.सू. १-१-१०) इति सूत्रभाष्यतव्द्याख्यानग्रन्थपर्यालोचनायां तयोः समानार्थकत्वस्योपलभ्यमानत्वात् । न च - जाग्रदाद्यवस्थागतरागद्वेषादिकालुष्ययुक्तजीवविशिष्टस्य परमात्मनः तद्रहितजीवविशिष्ट परमात्मरूपेणावस्थानमेव, सता सोम्य तदा सम्पन्नो भवति (छां.उ. ६-८-१) इति वाक्यस्यार्थोऽभ्युपेतः । स एव, प्राज्ञेनाऽऽत्मना इति वाक्यस्याप्यर्थोऽस्त्विति वाच्यम् । तथा सति अस्य वाक्यस्य जीवपर भेदाबोधकत्वेन सुषुप्त्युत्क्रान्त्योर्भेदेन (ब्र.सू. १-३-४३) इति सूत्रासंगतिप्रसङ्गात् ।\nन च - भाव्यवस्थावत् सर्वमुपादेयम् , पूर्वावस्थावत् सर्वमुपादानं चेत् - भाविमहत्त्वाहंकारत्वाद्यवस्थावत्परमात्मानं प्रति अव्यक्तत्वलक्षणपूर्वावस्थाश्रयस्य अचेतनस्याप्युपादनत्वप्रसंङ्गः । अतो भाव्यवस्थावतस्तदभिन्नं पूर्वावस्थायोग्येव उपादानमिति वक्तव्यम् ततश्च इदंशब्दवाच्यस्य विशेषणस्य न ब्रह्मोपादानकत्वमिति वाच्यम् - भाव्यवस्थावतः पूर्वावस्थायोगि यत् कारणम् , तत् उपादानमित्युक्तावतिप्रसंङ्गाभावात् । भाव्यवस्थावत् ब्रह्म प्रति अचेतनस्य हेतुत्वग्राहकप्रमाणाभावेनोपादानत्वाभावेऽपि, ब्रह्मणः सर्वकार्यकर्तृत्वश्रवणेन भाव्यवस्थावदचेतनांशं प्रत्यप्युपादानत्वे नानुपपत्तिः ।\nनन्वव्यक्तत्व महत्त्वाद्यवस्थाया अव्यक्तमहदादिनिष्ठत्वेऽपि ब्रह्मनिष्ठत्वाभावेन पूर्वावस्थायोगित्वाभावात् कथमुपादानत्वमिति चेत् - अत्र व्यासार्याः प्रकृत्यधिकरणे -\nब्रह्मणश्चिदचिच्छरीरकतया प्रकृतेर्ब्रह्मण: स्वरूपान्तर्गतत्वेन प्रकृत्यवस्थानां ब्रह्मावस्थात्वात् । न हि विशेष्यमात्रं विशिष्टस्य स्वरूपम् । विशिष्टस्य वस्तुनो विशिष्टमेव हि स्वरूपम् । न हि घटस्य मृन्मात्रं स्वरूपम् , अपि तु घटत्वविशिष्टम् । ननु यदि विशेषणमपि स्वरूपान्तर्भूतम् , तर्हि दण्डादयः संयोगादयश्च स्वरूपं स्युः । न । यावद्द्रव्यभाविनाम् अपृथक्सिद्धविशेषणानामेव स्वरूपान्तर्भावात् । किञ्च घटादिवस्तुनः उदकाहरणादितत्तदसाधारणकार्ययोग्यमेव स्वरूपम् , न मृन्मात्रम् ; पिण्डादीनामपि' घटस्वरूपत्वप्रसंगात् । घटस्योदकाहरणं प्रति योग्यता नाम अच्छिद्रघटत्वमेव । यस्य वस्तुनो यत् कार्यं यदाकारान्वयव्यतिरेकानुविधायि, स आकारस्तस्य वस्तुनस्तत् कार्यं प्रति योग्यता । यथा वह्नेरुष्णत्वं स्फोटजनने, 'यथा परशोर्नेशित्यं छेदने, यथा च मृदो मृत्त्वं घटादिपरिणामे, श्लक्ष्णार्द्रभावश्च, एवं प्रकृतिपुरुषकाला: जगद्रूपेण बहुभवने परमात्मनो योग्यतास्थानीयाः अयुतसिद्धप्रकाराः । अत एव हि क्वचित् शक्तिशब्देन जगदभिधीयते । कार्योपयोग्यपृथक्सिद्धविशेषणं हि शक्तिः । सा च योग्यता 'योग्य' स्वरूपान्तर्गता । अतो महदाद्यवस्थाश्चिदचिद्विशिष्टब्रह्मस्वरूपगता इति नावस्थाश्रयत्वासिद्धिः । यतो विशिष्टं ब्रह्मस्वरूपम् , अत एव हि, तद्यथा रथस्यारेषु नमिरर्पिता नाभावरा अर्पिता:, एवमेवैता भूतमात्राः प्रज्ञामात्रास्वर्पिता: प्रज्ञामात्राः प्राणेऽर्पिता: (कौषी.उ. ३-६१) इति अरनाभिदृष्टान्तः उपन्यस्यते । न हि नाभिमात्रं रथचक्रम् , किन्तु नाभिवत् अरनेमी अपि स्वरूपान्तर्गते । 'अङ्गुष्ठमात्र पुरुषोऽन्तरात्मा सदा जनानां हृदये सन्निविष्टः । तं स्वाच्छरीरात् प्रवृहेन्मुञ्जादिवेषीकाम् (कठ.उ. ६-१७) इति मुञ्जेषीकादृष्टान्तश्च श्रुतः । न हि इषीकामात्रं मुञ्जः ; किन्तु बाह्यदलविशिष्टेषीका हि मुञ्जस्वरूपम् । विशेष्यांशस्य दृष्टान्त इषीका । तथा -\nयथा हि कदली नान्या त्वक्पत्रान्नाथ जायते ।\nएवं विश्वस्य नान्यस्त्वं त्वं मायीश्वर दृश्यसे ॥ (वि.पु. १-१२-८७)\nइति त्वक्पत्रकदलीदृष्टान्तश्च चिदचिद्विशिष्टं ब्रह्मस्वरूपमवगमयति । न हि बाह्यत्वक्पत्रेण विना काण्डमात्रं कदली; अपि तु त्वक्पत्रविशिष्टकाण्डस्वरूपा । एवं विश्वविशिष्टं त्वत्स्वरूपम् तत्र विशेष्यभूतस्त्वं विशेषणांशविलक्षणश्च दृश्यसे इति ह्यर्थः । इयान् भेदः - नाभीषीका काण्डानाम् अरनेमि बाह्यदलत्वक्पत्राणां च अचेतनतया मिथोनियन्तृनियाम्यभावाभावान्न शरीरशरीरिभावः । अत एव नेम्यादिशब्दाश्च न विशेष्यवाचकाः । इह तु नियन्तृनियाम्यभावादिना शरीरात्मभावसम्भवात् शरीरवाचिनः शब्दा: ब्रह्मपर्यन्ता इति ।\nअत एव महदाद्यवस्थानां विशिष्टब्रह्मस्वरूपगतत्वादुपादानत्वं मुख्यम् ।\nकिञ्च मा भूत् प्रकृतिपुरुषयोः स्वरूपान्तर्भावः, तथाऽपि मुख्यत्वं युक्तम् । न हि शरीरद्वारकं ब्रह्मणो महदाधुपादानत्वममुख्यम्, कारणतानिर्वाहकव्यवहितत्त्वात् ; ज्वाला व्यवहितस्य काष्ठस्य पाकं प्रति कारणत्ववत् । ननु मृद्यवहितस्यापि कुलालस्य घटं प्रत्युपादानत्वं स्यादिति चेन्न; 'स्वनिष्ठमृत्पिण्डव्यवहितत्वात् । अत: स्वापृथक्सिद्ध व्यवधानादुपादानत्वमविरुद्धम् । ननु तथाऽप्युपादानस्य कार्यावस्थाश्रयत्वं वाच्यम् । कथं 'व्यवहितस्य अवस्थाविशेषं प्रत्याश्रयत्वम् उच्यते - कुम्भोदरसंभृतमम्भः प्रति पुरुषस्येव, परमात्मनो महदाद्यवस्थाश्रयत्वमुपपन्नम् । न च पुरुषस्याम्भोधारक कुम्भधारकत्वमेव, नाम्भोधारकत्वमिति वाच्यम् - तथा सति अम्भोधारणजनितश्रमो न स्यात् । किञ्च अव्यवहितादपि व्यवहितस्याऽऽश्रयत्वं मुख्यं दृश्यते । यथा आस्तरणां शुकादपि पर्यंकस्य ; यथा दर्भेभ्यो भूतलस्य । अव्यवहितमप्यंशुकं न पुरुषस्य धारकम्, असामर्थ्यात् । श्वभ्रमुखपिधायकं विस्तीर्णमंशुकं हि न पदन्यासं धारयितुं प्रभवति । कूपच्छादका हि दर्भास्तत्र निहितपदं पुरुषं (निहितं पुरुषपदं) न धारयन्ति । तस्मादंशुकस्य दर्भाणां च धारणासामर्थ्यात् पर्यंकभूतलयोरेव सामर्थ्यादास्तरणदर्भाणां पुरुषसंयोगमात्र व्यवधायकत्वमेव । अत: परमात्मनः सर्वावस्थाश्रयत्वं मुख्यमिति जगदुपादानत्वं मुख्यमेव ।\n[एकविज्ञानेन सर्वविज्ञानोपपत्तिप्रकारः]\nननु जगदुपादानाव्यक्तशरीरकत्वेन जगदुपादानत्वमुच्यते चेत् , वैशेषिकादिपक्षाद् भवत्पक्षस्य को भेदः । नियाम्यविशेषो हि शरीरमभिमतम् । चिदचितोरीश्वरप्रेर्यत्वं तन्मतेऽप्यस्तीति चेत् - महत्तरोऽयं 'पर्यनुयोगः । वैशेषिकाश्चेत् अप्रामाणिकमेव ब्रूयुः ; तदुक्तं चेत्, अनादरणीयमिति न नः प्रतिज्ञा । अस्मदुक्तार्थस्तदङ्गीकृतश्चेत् , का नः क्षतिः । किंच साम्यमपि दुरुपपादम् आकाशकालदिगात्मवर्गस्येश्वरधार्यत्वाद्यनभ्युपगमात् - इत्याहुः । ततश्च ब्रह्मणो जगदुपादानत्वे नानुपपत्तिः ।\nननु तथाऽपि ब्रह्मज्ञानाच्छरीरभूतप्रपंचज्ञानं नोपपद्यते; तस्य तद्भिन्नत्वात् । न च सूक्ष्मचिदचिद्विशिष्टस्वरूपे ब्रह्मणि ज्ञायमाने सर्वस्यापि तदन्तर्गतत्वात् , वने ज्ञाते तदन्तर्गतः पनसो ज्ञातो भवति इतिवत् , प्रपञ्चो ज्ञातो भवतीति निर्देश: उपपद्यतामिति वाच्यम् - सत्यं ज्ञानमनन्तं ब्रह्म (ते.आन. १) इति लक्षणाश्रयस्य चेतनाचेतनवर्गस्य तदन्तर्भावे प्रमाणाभावात् । न च, विशष्यांशस्य लक्षणं सत्यं ज्ञानमनन्तम् इत्यादि ; विशिष्टस्य जिज्ञास्य ब्रह्मणस्तु लक्षणं जन्माद्येवेति सूत्रकाराभिप्रायः इति जन्मादिसूत्रे व्यासार्यैरुक्तमिति वाच्यम् - कारणशोधकवाक्ययोर्भिन्नविषयकत्वस्यासंगतत्वात् आत्मन आकाश: सम्भूतः (ते.आन. १) इति आत्मन एवोपादानत्वाभिधानाच्च । 'किंच\nन सन्ति यत्र सर्वेशे नामजात्यादिकल्पनाः ।\nसत्तामात्रात्मके ज्ञेये ज्ञानात्मन्यात्मनः परे ॥(वि.पु. ६-४-३७)\nप्रकृतिर्या मयाऽऽख्याता व्यक्ताव्यक्तस्वरूपिणी ।\nपुरुषश्चाप्युभावेतौ लीयेते परमात्मनि ॥ (वि.पु. ६-४-३९)\nअव्यक्तं पुरुषे ब्रह्मन् निष्कले सम्प्रलीयते, (महा.भा.शां. ३३९-३१) तमः परे देव एकीभवति, (सुबा.उ. २-२) इति प्रमाणप्रतिपन्नस्य अव्यक्ततमःशब्देन लयाधिष्ठानभूतस्यैव अक्षरात् परतः परः (मुं.उ. २-१-४) इति चिदचित्कारणभूतस्यैव प्रतिपिपादयिषिततया तत्र चिदचिदनुप्रवेशस्य वक्तुं शक्यत्वात् : चिदचिल्लेशलक्षणासदंशानुप्रवेशे सत्तामात्रात्मकत्व भङ्गप्रसंङ्गात् ॥\nअस्तु वा विशिष्टं ब्रह्म । तथाऽपि वाचाऽऽरम्भणं विकारो नामधेयं मृत्तिकेत्येव सत्यम् (छां.उ. ६-१-४) इति श्रुतौ एकविज्ञानेन सर्वविज्ञानस्योपादानोपादेया भेदेनैवोपपादिततया, इह, इदं सर्वम् इति इदंतास्पदतया प्रतीयमाने विशेषणभूते जगति विशिष्टाभेदासम्भवात् । शरीरगतावस्थायाः शरीरिनिष्ठत्वम् इति यदुक्तम् , तत्तु सर्वलौकिकतान्त्रिकविरुद्धम् , न तु दृष्टान्तभावात् (ब्र.सू. २-१-९) इति सूत्रभाष्यविरुद्धं च । पूर्वावस्थाश्रयनियन्तृत्वमेवोपादानत्वम् इत्यस्य च परिभाषामात्रत्वात् ।\nकिंच उत्पाद्यं ह्युपादेयं भवति । उत्पाद्यं च भवन्मते न द्रव्यम्; तस्य नित्यत्वात् । शब्दस्पर्शादिलक्षणाद्रव्यरूपावस्थाया एवोत्पत्तेः । तस्याश्च ब्रह्मणा अभेदगन्धस्यैवाभावात् । ननु घटत्वावस्थैव घटद्रव्यस्योत्पत्ति: मृत्पिण्डस्य विनाशश्च । द्रव्यस्योत्तरसंस्थानयोग: तत्पूर्वसंस्थानसंस्थितस्य विनाशः ; स्वावस्थस्य तु उत्पत्तिः । अवस्थाया उत्पत्तिमत्त्वचोदनमुत्पत्तेः उत्पत्तिमत्त्वचोदनमिव 'अत्युक्ति भवति । पृथक्प्रतिपत्ति कार्यानर्हधर्माः पृथगुत्पत्तिनिरपेक्षाः । अत एव हि उत्पत्त्यादेरुत्पत्त्यादिनैरपेक्ष्यम् । तस्मात् अपृथक्सिद्धधर्मास्तु स्वयं धर्मिण उत्पत्त्याद्यवस्थाभूताः । अतोऽवस्थैव वस्तुन उत्पत्तिः । न तु अवस्थाया उत्पत्तिर्नामास्तीत्यारम्भणाधिकरणभाष्यश्रुतप्रकाशिकयोरुपपादितमिति चेन्न : घटत्वावस्थाया एव घटोत्पत्तिमृत्पिण्डविनाशरूपत्वे यावद्धटत्वावस्थावत्त्वम घट: उत्पद्यते मृत्पिण्डो' नश्यतीति धीप्रसङ्गः, न तु घट: उत्पन्नः, मृत्पिण्डो विनष्ट इति । न च घटत्वावस्थागताऽऽद्यक्षणसंबन्ध एव घटस्योत्पत्तिरिति वाच्यम् - यस्य हि आगन्तुकत्वम् -आद्यक्षणसंबन्धः, अभूत्वा भवनं वा, न तस्योत्पत्तिः ; यस्य तु तन्नास्ति, तस्योत्पत्तिरित्वपि परिभाषामात्रत्वात् । घटे रूपरसादिषु, संयोगे च जायमाने घटोत्पत्तिव्यवहाराभावात्। अन्यतरकर्मज: उभयकर्मजः संयोगजः (वे.द. १) इत्यादि प्रतीतिव्यवहारादिकं सर्वं निर्मूलं स्यात् । छन्दांसि यज्ञाः क्रतवो व्रतानि (श्वे.उ. ४-९) छन्दांसि जज्ञिरे तस्मात (पु.सू. १०) इत्यादीनां वेदाधुत्पत्तिप्रतिपादकानामप्रामाण्यं स्यात् । शब्दः उत्पन्न इति प्रतीतिव्यवहारौ न स्याताम् । आकाश उत्पन्न इत्येव प्रतीतिव्यवहारौ स्याताम् । अपृथक्सिद्धधर्माणामुत्पत्तिविनाशाभावे शरीरस्योत्पादविनाशौ न स्याताम् । आत्मन एव तौ स्याताम् । किं बहुना - ईश्वरव्यतिरिक्तस्य कस्याप्युत्पादविनाशौ न स्याताम् । ईश्वरस्यैव तो स्याताम् । नन्वपृथक्सिद्धस्याद्रव्यस्यैवोत्पत्तिविनाशौ नाभ्युपेयेते ; द्रव्यस्य तौ स्त एवेति चेन्न, विनिगमकाभावात्; वैपरीत्यस्यापि सुवचत्वाञ्च ।\nकिंच प्रकृतिरुपादानम् । विकार उपादेयमिति निर्विवादम् । वाचाऽऽरम्भणं विकारो नामधेयम्(छां.उ. ६-१-४) इत्यत्र घटत्वावस्थाया एव विकारशब्देनाभिहिततया, यथा सोम्यैकेन मृत्पिण्डेन सर्वं मृण्मयं विज्ञातं स्यात् (छां.उ. ६-१-४) इति पूर्ववाक्येऽपि विकारार्थमयट्प्रत्ययेन तस्या एवाभिधातुमुचिततया तस्या एवोपादेयत्वं सिद्धवत्कृत्य विज्ञातत्वाभिधानात् , भवन्मते च अवस्थायाः ज्ञातत्वासंभवादनुपपत्तिस्तदवस्थैव । न च, सर्वं मृण्मयं विज्ञातं स्यात् (छां.उ. ६-१-४) इत्यत्र मयट्प्रत्ययार्थविकारस्तु अवस्थावान् । वाचाऽऽरम्भणं विकारः (छां.उ. ६-१-४) इत्यत्रावस्थाविकारशब्देनोच्यते । मृत्तिकेत्येव सत्यमित्यभेदप्रतिपादनांशेऽनुषक्तेन मृण्मयमिति पदेन पुनरप्यवस्थावान् विकारः परामृश्यत इति वाच्यम् - अस्या उक्तेरहृदयङ्गमत्वात् । तस्मात् , सर्वं मृण्मयं, वाचाऽऽरम्भणंविकारः, मृत्तिकेत्येव सत्यम् इति स्थलत्रयेऽप्यैकरूप्यमेव वक्तव्यम् । तस्मात् विकाररूपावस्थाया युष्मन्मते ज्ञातत्वानभ्युपगमात् एकविज्ञानेन सर्वस्य तदभिन्नस्य विकारस्य ज्ञानमनुपपन्नमिति चेत् - उच्यते - प्रकृतिविकृत्योः कारकव्यापारवैयर्थ्यप्रसङ्गाद् भेदसत्त्वेऽपि पृथक्स्थितिप्रति पत्त्यनहत्वेन पृथक्सत्ता नास्तीति सिद्धम् । ततश्चाभिन्नसत्ताककारणम् , उपादानम् , प्रकृतिः, आत्मेति पर्यायाः । तत्र च नैयायिकाः तदेव स्फुटतरविवेकप्रकाशरहितम् , अयुतसिद्धं कारणम् समवायिकारणम् इति व्यवहरन्ति । कार्यभिन्नाभिन्नं कारणमुपादानमिति भेदाभेदवादिनः । भिन्नतयाऽभिन्नतया वा दुर्वचं कारणमिति केचित् । भिन्नत्वे सति अभिन्नसत्ताकं कारणमित्यन्ये । 'अस्माकं तु भिन्नयोरप्युपादानत्वाभ्युपगमादभिन्न सत्ताककारणत्वलक्षणमपृथक्सिद्धकारणत्वमेवोपादानत्वमिति संमतम् । घटशरावादिरूपावस्थैव विकारः । घटशरावादिनानासंस्थानरूपविकारापन्नं नानानामधेयमपि मृत्तिकासंस्थानविशेषत्वात् मृद्द्रवयमेवेत्थमवस्थितम् इति वेदार्थसंग्रहे अवस्थाया एव विकारत्वकथनात् , तस्य च मृदश्च दण्डघटयोरिव पृथक्स्थितिप्रतिपत्त्योरभावात्तदपृथक्सिद्धत्वेन घटापृथक्सिद्धकारणत्वरूपस्योपादानत्वस्य मृदि सत्वात् मृदो घटशरावादि प्रति प्रकृतित्वमात्मत्वं च । ततश्च तस्यां मृदि ज्ञातायां घटशरावादिलक्षणतदवस्थारूपविकृतीनां पृथक्स्थितिप्रतिपत्त्यनर्हाणां मृत्सत्तया सत्तावत्त्ववत् मृज्ज्ञाततयैव ज्ञातताश्रयत्वात् सर्वमिदं विज्ञातम् इति शक्यते वक्तुम् । एवं ब्रह्मणोऽपि चेतनाचेतनसमस्तप्रपञ्चं प्रति अपृथक्सिद्धकारणत्वेन 'सर्वप्रकृतित्वेन सर्वात्मतया सर्वस्य ततो भिन्नत्वेन प्रदर्शनायोग्यतया ज्ञातत्वं सिद्धम् ।\nननु भाष्येऽपि', केवलभेदवादिनां चात्यन्तभिन्नयोः केनापि प्रकारेण ऐक्यासंभवादेव ब्रह्मात्मभावोपदेशा न सम्भवन्तीति सर्ववेदान्तपरित्यागः स्यात् इति केवलाभेदस्य प्रतिक्षिप्तत्वात् -एकत्वे सति नानात्वं नानात्वे सति चैकता ।\nअचिन्त्यं ब्रह्मणो रूपं कस्तद्वेदितुमर्हति ॥\nइति स्मृतिवशात् जगद्ब्रह्मणोभिन्नाभिन्नत्वमेव भगवतो भाष्यकारस्याभिमतम् । ततश्च कार्याभिन्नं कारणमुपादानमित्येवास्तु । एवं सति सर्वस्यापि तदभिन्नत्त्वात् सर्वविज्ञानमप्युपपद्यते । हरेर्न किंचिद्यतिरिक्तमस्ति, (वि.पु. २-७-४३) एकः समस्तं यदिहास्ति किंचित् तदच्युतो नास्ति परं ततोऽन्यत् , (वि.पु. २-१६-२३) एकं सदैकं परमः परेश: स वासुदेवो न यतोऽन्यदस्ति (वि.पु. २-१२-४४) इत्यादिनिषेधाच्च केवलभेदाश्रयनिषेधकतयोपपद्यन्ते । केवलभेदपक्षे शरीरभूतस्य जगतः आत्मभिन्नत्वात् भिन्ननिषेधो नोपपद्यते । अत: कार्याभिन्नं कारणमुपादान मित्येवास्त्विति चेत् । न - भेदाभेदवादे तु ब्रह्मण्येवोपाधिसंसर्गात् तत्प्रयुक्तजीवगता दोषा: ब्रह्मण्येव प्रादु:व्युरिति निरस्तनिखिलदोष कल्याणगुणात्मक ब्रह्मात्मभावोपदेशा हि विरोधादेव परित्यक्ताः स्यु: इति तत्रैव भेदाभेदपक्षस्य भाष्ये दूषितत्वात् । ब्रह्माज्ञानपक्षादपि पापीयानयं भेदाभेदपक्षः इति वेदार्थसंग्रहेऽतिनिन्दितत्वात् भेदाभेदवादो न भाष्यकाराभिमतः । ननु यदि भेदाभेदवादो न भाष्यकाराभिमतः, कथं तर्हि केवलभेदवादिनां चात्यन्तभिन्नयोः इति भाष्यमुपपद्यताम्। शरीरात्मभावो ह्यत्यन्तभेद एव । प्रकारप्रकारि भावो हि भेदरूपः । नियमेन प्रकारप्रकारिभावलक्षणः शरीरशरीरिभावो हि नियमेन भेदरूप इति शरीरात्मभावे केवलभेद एव दृढीकृतो भवति । अत एव हि, उभयेऽपि हि भेदेनैनमधीयते (ब्र.सू.१-२-२२) इति शरीरात्मभाव एव भेदत्वेन वर्णित इति चेत् - उच्यते । अत्यन्तभिन्नयोः इत्यादिभाष्यस्यायं भावः - लोके ह्यैक्यव्यवहारे स्वरूपैक्यं तन्त्रम् । तदभावे देशादिलक्षणप्रकारैक्यम् , यथा सायं गोष्ठे सर्वे गाव एकीभवन्ति, राजान एकीभूताः, एको व्रीहिरित्यादौ देशबुद्धिजात्याद्यभेदतः । इह तु जगद्ब्रह्मणोः स्वरूपतो भिन्नयोः केनचिदाकारेणाभेदो वक्तव्यः । स क इति विचारे-अपृथक्सिद्धविशेषणत्वमिति सहस्रकृत्वोऽभ्यस्तापृथक्सिद्धपदप्रयोगात् सिद्धयैक्यमेव भाष्यकृदभिमतमिति प्रतीयते । सिद्धिर्नाम स्थिति: प्रतिपत्तिश्च । पृथक्स्थितिप्रतिपत्तियोग्य इति भाष्यादिग्रन्थेषु बहुशो व्यवहारदर्शनात् । स्थितिप्रतिपत्त्योरैक्यम् अवयवावयविजाति व्यक्तिगुणगुणिस्थलेषु पृथक्सथितिप्रतिपत्त्योरभावादवसीयते ।\nननु घटो भूतले वर्तते । नीलादि गुणस्तु घटे । तथा गन्धरसशब्दानां द्रव्यप्रतिपत्तिमन्तरेणापि पृथक्प्रतिपत्तिर्दृष्टा । अतः कथं स्थितिप्रतिपत्त्यैक्यमुपपद्यताम् । न च -\nतावेवायुतसिद्धौ द्वौ विज्ञातव्यौ ययोर्द्वयोः ।\nअनश्यदेकमपराऽऽश्रितमेवावतिष्ठते ॥\nइति तार्किकोक्तमयुतसिद्धत्वमेवापृथक्सिद्धत्वमिति वाच्यम् । तथा हि सति नियताश्रयाश्रयिभावलक्षणायुतसिद्धत्वस्य भेदैकसाधकत्वेन प्रकारैक्यासाधकत्वादिति चेत् - न ।\nपृथक्प्रतिपत्ति कार्याहाणामेव पृथगुत्पत्त्यादिकमपेक्षितम् इत्यादिश्रुतप्रकाशिकाग्रन्थपर्यालोचनायाम् , यस्योत्पत्तिविनाशापक्षयसत्तादिकमाश्रयोत्पत्त्यादिनैव व्यवह्रियते, तत् तदपृथक्सिद्धमिति फलति । ततश्च यदुत्पत्त्या उत्पद्यते इति व्यवह्रियते, यत्सत्तया सदिति व्यवह्रियते, न तु सत्तान्तरमपेक्षते, तत् तदपृथक्सिद्धमिति । ततश्च विकृतेः प्रकृति सत्तातिरिक्तसत्ताशून्यत्वादभिन्नसत्ताककारणत्वमुपादानत्वम् । तदेव चाऽऽत्मत्वम् । इदम् , * तज्जत्वा तदनत्वात् तन्नियाम्यत्वात्तच्छरीरत्वाञ्च सर्वस्यायमात्मा इति वदतो भगवतो भाष्यकारस्याप्यभिमतम् । न ह्यत्र आत्मत्वमन्तःप्रविश्य नियन्तृत्वरूपम् । तादृशात्मत्व स्योपादानत्वाप्रयोज्यत्वात् । न ह्युपादानत्वनियन्तृत्वाभ्यां निर्वाह्यमात्मत्वं नियन्तृत्वरूपं\nसम्भवति, अस्मदुक्तमात्मत्वं तु उभयनिर्वाह्यं भवति । कथम् । उच्यते - तज्जत्त्वादिनाऽचेतनांशे उपादानत्वलक्षणमात्मत्वं फलति । तन्नियाम्यत्वादित्यनेन जीवरूपेण नियन्तृत्वं विवक्षितम् । जीवापृथक्सिद्धत्वमिति यावत् । ततश्च चेतनवर्गेऽप्यपृथक्सिद्धकारणत्वलक्षणमुपादानत्वमुक्तं भवति । ततश्च ब्रह्मव्यतिरिक्तचेतनाचेतनवर्ग प्रति ब्रह्मणोऽपृथक्सिद्धकारणत्वलक्षणाभिन्नसत्ताककारणत्वरूपोपादानत्वप्रकृतित्वापरपर्यायात्मत्वस्य सत्त्वादात्मभूते तस्मिन् ज्ञाते इतरत् सर्वं ज्ञातमेव । इतरस्य पृथक्प्रतिपत्तियोग्यस्य ज्ञातव्यस्याभावात् तत्सत्तया सदिति व्यवहारवत् तज्ज्ञाततया ज्ञातमिति व्यवहर्तुं शक्यत्वात् ।\nन च प्रपञ्चस्य ब्रह्मसत्ताव्यतिरिक्तसत्ताऽभावे मृषावादिमतवत् मिथ्यात्वं स्यादिति वाच्यम् - यथा गुणगतजात्यनभ्युपगन्तृमते रूपादौ सद्बुद्धेर्द्रव्यगतसत्ता विषयत्वेऽपि न रूपादिमिथ्यात्वम् , यथा वा द्रव्यगतगुणादिषु द्वित्वैकत्वादिसंख्याप्रतीतेर्द्रव्यगत संख्यानिर्वाह्यत्वेऽपि रूपादिगतसंख्याप्रतीतेर्न भ्रान्तित्वम् , यथा वा सिद्धान्ते घटत्वाद्यवस्थाया मृद्द्रव्यापेक्षया उत्पत्तिस्थितिसत्तानां पार्थक्याभावेऽपि न तत्र उत्पत्तिस्थितिसत्ताप्रतीते: भ्रान्तित्वम् , एवं प्रपञ्चगतसत्ताप्रतीतेर्ब्रह्मसत्तानिर्वाह्यत्वेऽपि न तत्सत्त्वप्रतीतेर्भ्रान्तित्वम् । न वा प्रपञ्चस्य मिथ्यात्वम् । अत एव, नैकस्मिन्नसम्भवादिति (ब्र.सू. २-२-३१) सूत्रे, कालस्य पदार्थविशेषणतयैव प्रातीते: तस्य पृथगस्तित्वनास्तित्वादयों न वक्तव्याः ॥ कालोऽस्तीति व्यवहारो जात्याद्यस्तित्वव्यवहारतुल्यः इति स्पष्टं भाषितम् । अतो ब्रह्मसत्ताव्यतिरिक्तसत्ताशून्यत्वेऽपि प्रपञ्चस्य न मिथ्यात्वम् ।\nननु अपृथक्सिद्धकारणत्वमुपादानत्वम् । तदेवात्मत्वं चेत् , भगवद्विग्रह गोपुरप्राकारनित्यसूरिप्रभृतिनित्यविभूतिं प्रति आत्मत्वं न स्यात्; कारणत्वाभावेन उपादानत्वाभावात् ।\nननु प्रतिज्ञाहानिरव्यतिरेकात् (ब्र.सू. २-३-५) इति सूत्रे वियदादेब्रह्मण उत्पत्त्यनभ्युपगमे एकविज्ञानेन सर्वविज्ञानप्रतिज्ञाहानिप्रसङ्गात् वियदाद्युत्पत्त्यभ्युपगमवत् , नित्यविभूतेरप्युपादेयत्वमभ्युपगन्तव्यम् । इतरथा सर्वविज्ञानप्रतिज्ञाहानिप्रसङ्गात् । न च नित्यविभूतेर्नित्यत्वग्राहकप्रमाणानुसारात् , येनाश्रुतं श्रुतं भवति, (छां.उ. ६-१-३) सर्वमिदं विज्ञातं भवति इत्यादावश्रुतादिशब्दानां नित्यविभूतिव्यतिरिक्तपरतया संकोचः क्रियतामिति वाच्यम् - आकाशवत् सर्वगतश्च नित्यः, वायुश्चान्तरिक्षं चैतदमृतम् (बृ.उ. ४-३-३)\nआकाशं नित्यं निरवयवद्रव्यत्वादित्यादिप्रमाणबलेन अश्रुतादिशब्दानामाकाशव्यतिरिक्तपरत्वमेव स्यात् इत्याकाशप्रतिबन्द्या: दुर्मोचत्वमेव स्यादिति इति चेन्न - नित्यविभूतिर्नित्यत्वानभ्युपगमे बहुप्रमाणसंक्षोभप्रसङ्गात् अश्रुतादिशब्दानां नित्यविभूतिव्यतिरिक्तपरतया संकोचाभ्युपगमेऽपि वियन्नित्यत्वप्रतिपादकप्रमाणस्य आपेक्षिकनित्यत्वपरतयाऽप्युपपन्नस्य प्रतिपिपादयिषितसर्वविज्ञानप्रतिज्ञासंकोचकत्वायोगात् ।\nननु रूपं वाऽतीन्द्रियमन्तः करणप्रत्यक्ष तन्निर्देशात् इति, यथा ज्ञानादयः परस्य ब्रह्मणः स्वरूपतया निर्देशात् स्वरूपभूता गुणाः, तथेदमपि रूपं श्रुत्या स्वरूपतया निर्देशात् स्वरूपभूतमित्युक्तत्वात् , यदात्मको भगवान् तदात्मिका भगवतो व्यक्तिः इति श्रुतेर्भगवद्विग्रहादिकं सर्वमात्मस्वरूपादव्यतिरिक्तमित्येवाभ्युपगम्यताम् । एवं च एकविज्ञानेन सर्वविज्ञानप्रतिज्ञापि न क्लेशिता भवति । न च वापीकूपारामादीनां कथं ब्रह्मरूपत्वमिति वाच्यम् । वापीकूपोद्यानादिप्रतिपादकवाक्यानां तत्तत्क्रीडाजनितसुखानां ब्रह्मानुभवाम्बुनिधिलवकणिकायमानत्वं इत्यत्र तात्पर्यात् । यञ्चास्येहास्ति, यञ्च नास्ति, सर्वं तदस्मिन् समाहितम् , सर्वाणि च भूतानि, सर्वे च कामा: (छां.उ. ८-१-३) इति वाक्यस्य ब्रह्मणः सर्वविधभोग्यत्वमस्तीत्यत्र तात्पर्यमिति दहराधिकरणे भाष्यश्रुतप्रकाशिकयोः स्थितत्वादिति चेत् न - अचिरादिना मार्गेण विरजानदीमतिक्रम्य गन्तव्ये अप्राकृते लोके, 'तदैरं मदीयं सरः । तदश्वत्थः सोमसवनः । तदपराजिता पूर्ब्रह्मण: (छां.उ.८-५-३) इत्यादिवाक्यप्रतिपन्नानां सरोऽश्वत्थादीनां ब्रह्मस्वरूपमात्रत्वस्य वक्तुमशक्यत्वात् ।\nद्वे रूपे ब्रह्मणस्तस्य मूर्तं चामूर्तमेव च ।\nक्षराक्षरस्वरूपे ते सर्वभूतेषु च स्थिते ॥(वि.पु. १-२२-५५)\nइति अमूर्तशब्दितमुक्तात्मरूपस्यापि शरीरवाचिना रूपशब्देन निर्देशेन मुक्तात्मस्वरूपस्य परब्रह्मस्वरूपताया वक्तुमशक्यत्वात् सोऽश्नुते सर्वान् कामान् सह ब्रह्मणा विपचिता, (ते.आन. १) स तत्र पर्येति (छां.उ. ८-१२-३) इत्यादि श्रुतिभिर्मुक्तानां ब्रह्मणश्च भोक्तृभोग्यतया आधाराधेयभावेन च भेदप्रतीत्या, नित्यसूरीणां ब्रह्मस्वरूपमात्रत्वासम्भवात् तान् प्रत्यपि च परमात्मनः आत्मत्वस्य वक्तव्यत्वात् नित्यसूर्यादीनां च नित्यतया तान् प्रति उपादानत्व लक्षणात्मत्वासम्भवात् कथं तस्य सर्वात्मत्वं सिध्येदिति चेत् - यदि नित्यपदार्थान् प्रत्यप्यात्मत्वं परमात्मनो वक्तव्यमिति निर्बन्धः, तर्हि तान् प्रति आत्मत्वमुपादानत्वेकदेशभूतमपृथक्सिद्धाश्रयत्वमेव तत्र आत्मशब्दप्रवृत्तिनिमित्तमस्तु । इतरत्रोपादानत्वलक्षणात्मत्वम् ।\nएतद्रूपं च आत्मत्वं तज्जत्वादिभिरुपपाद्यमिति नानुपपत्तिः । ततश्चोपादाने ज्ञाते तदपृथक्सिद्धमुपादेयमपि ज्ञातं भवतीति एकविज्ञानेन सर्वविज्ञानमुपपन्नं भवति ।\nयदा', को भवान् इति सौवीरराजप्रश्नस्य प्रकृतिसंसृष्टात्मविषयत्वेऽपि वस्तुगत्या भवच्छब्दमुख्यार्थत्वं परिशुद्धात्मस्वरूपस्यैवोचितमिति मत्वा तस्यैव भवच्छब्दमुख्यार्थत्वं प्रदर्शयन् आदिभरतः, यदा समस्तभूतेषु पुमानेको व्यवस्थितः (वि.पु. २-१३-२१) यद्यन्योऽस्ति परः कोपि (वि.पु. २-१३-९०) इत्यादि प्रत्यवोचत् ; यथा वा अथर्वशिरसि रुद्रं प्रति देवैः प्रयुक्तस्य, को भवान् इति प्रश्नस्य पुरोवर्तिरुद्रमात्रपरत्वेऽपि भवच्छब्दस्य परमात्मपर्यन्तत्वशिक्षणाय अहमेकः प्रथममासम् (अथर्व.शि. १) इत्यादि प्रतिवचन प्रवृत्तिः - एवं सर्वमिदं विज्ञातमिति प्रश्नस्य विशेषणमात्रपरत्वेऽपि विशेष्यपर्यन्तत्वशिक्षणाय स्थूलचिदचिच्छरीरकं ब्रह्म प्रति सूक्ष्मचिदचिच्छरीरकं ब्रह्मोपादानमित्येतदर्थप्रतिपादकस्य प्रतिवचनसन्दर्भस्य प्रवृत्तौ दोषाभावादिति । प्रपञ्चितं चेदमस्माभिः बृहदारण्यकप्रकाशिकायामित्यलमतिचर्चया ॥"
                            }
                        ]
                    },
                    {
                        "verse_number": 5,
                        "original_text": "[विद्योपदेशः]\nतस्मै स होवाच । द्वे विद्ये वेदितव्ये इति ह स्म यद् ब्रह्मविदो वदन्ति, परा चैवापरा च ॥ ४ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तस्मै स होवाच । स्पष्टोऽर्थः । द्वे विद्ये वेदितव्ये इति ह स्म यद् ब्रह्मविदो वदन्ति । अत्र प्राप्तुम् इति अध्याहारः । यद्वस्तु प्राप्तुं द्वे विद्ये ज्ञाने उपादेये इति ह वेदाभिज्ञा: पराशरादयः ।\nतत्प्राप्तिहेतुर्ज्ञानं च कर्म चोक्तं महामुने ।\nआगमोत्थं विवेकाञ्च द्विधा ज्ञानं तथोच्यते ॥\nशब्दब्रह्मागममयं परं ब्रह्म विवेकजम् / (वि.पु.६-५-६०,६१)\nइति यद्वदन्ति, तज्ज्ञाने 'सर्वमिदं विज्ञातं भवतीत्यर्थः । एतत् सर्वमभिप्रेत्य भगवता भाष्यकृता, द्वे विद्ये वेदितव्ये इति ह स्म यद्ब्रह्मविदो वदन्ति परा चैवापरा चेति । ब्रह्मप्रेप्सुना द्वे विद्ये वेदितव्ये ब्रह्मविषये परोक्षापरोक्षरूपे द्वे ज्ञाने उपादेये इत्यर्थः इति भाषितम् । एतेन - परविद्याया: 'ब्रह्मप्रेप्सूपादेयत्वेऽपि अपरविद्यायास्तथात्वाप्रतीतेः, प्रत्युत अथ परा, यया तदक्षरमधिगम्यते इति वाक्यपर्यालोचनायामपरविद्याया ब्रह्म प्रेप्सूपादेयत्वाभावस्यैव प्रतीते:, ब्रह्मप्रेप्सुना द्वे विद्ये उपादेये इति भाष्यं कथम् - इति शंकाऽपि निस्स्ता । प्राप्तुमितिपदाध्याहारेणास्यार्थस्य प्रतीतेः । इतरथा यत्पदवैयर्थ्यात् । किंच, कस्मिन्नु भगव 'इति' सर्वोपादने पृष्टे विद्याद्वयकथनम् आम्रान् पृष्टः कोविदारानाचष्टे इति न्यायमनुसरेत् । अतो यथोक्त एवार्थः । ओदनपाकं पचति इतिवत् द्वे विद्ये वेदितव्ये इति निर्देशः । के ते विद्ये इत्यत्र आह - परा चैवापरा च इति । परमपरमिति ज्ञानं द्विविधमित्यर्थः ॥"
                            }
                        ]
                    },
                    {
                        "verse_number": 6,
                        "original_text": "[परापरविद्याविभागः]\nतत्रापरा ऋग्वेदो यजुर्वेदस्सामवेदोऽथर्ववेदः शिक्षा कल्पो व्याकरणं निरुक्तं छन्दो ज्योतिषम् इति । अथ परा यया तदक्षरमधिगम्यते ॥ ५ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "'तत्र सूचीकटाहन्यायेनापरज्ञानस्वरूपमाह - तत्रापरा ऋग्वेदो इत्यादिना षडङ्गोपेतसशिरस्कसोपबृंहणवेदश्रवणजन्यं परोक्षज्ञानमित्यर्थः परविद्यानिरूपणम् । अपरविद्यामुक्त्वा परविद्यामाह - अथ परा, यया तदक्षरमधिगम्यते इति । अत्र तच्छब्दः, इति ह स्म यद् ब्रह्मविदः, इति यच्छब्दप्रतिनिर्देशकः । येन ज्ञानेन इति ह स्म यद् ब्रह्मविद इति वाक्ये प्राप्यतया निर्दिष्टं तदक्षरम् अधिगम्यते - आधिक्येन गम्यते, अपरोक्षीक्रियत इत्यर्थः । विवेकादिसाधनसप्तकजन्यं श्रवणजन्यपरोक्षज्ञानानन्तरभावि दर्शनसमानाकारं ज्ञानं परज्ञानमित्यर्थः ।\nएतेन - अधिगम्यते इत्यस्य, ज्ञायत इति वा, प्राप्यत इति वाऽर्थस्या आश्रयणीयतया परविद्याया एव ब्रह्मविषयत्व तत्प्राप्ति हेतुत्वयोः सिद्ध्या अपरविद्यायाः ब्रह्मप्राप्ति तद्विषयत्वयोरभावेन अपरविद्याया अपि ब्रह्मविषयत्वतत्प्राप्तिहेतुत्वप्रतिपादकभाष्यासंगतिः । किंच परविद्यायाः अपरोक्षज्ञानरूपत्वे प्रमाणानुपलम्भात् अपरोक्षत्वप्रतिपादकभाष्यस्यापि असंगतिः - इति दूषणं परास्तम् । अधिगम्यत इत्यस्य अपरोक्षीक्रियत इत्यर्थकत्वात् नन्वेतदुपबृंहणे श्रीविष्णुपुराणे - द्वे विद्ये वेदितव्ये इति चाथर्वणी श्रुतिः । परया त्चक्षरप्राप्तिः ऋग्वेदादिमयापरा (वि.पु. ६-५-६५) इति अधिगम्यत इत्यस्य प्राप्त्यर्थतया उपबृंहितत्वात् कथमिदमुच्यत इति चेत् - यदि उपबृंहणानुसारेण प्राप्त्यर्थकतया व्याख्यातव्यमिति निर्बन्धः, तर्हि, इति ह स्म यद्ब्रह्मविदो वदन्तीति पूर्ववाक्ये परापरविद्ययोर्द्वयोरपि ब्रह्मप्राप्तिहेतुत्वस्य कथितत्वेन, यया तदक्षरमधिगम्यते इत्यस्य अपरविद्याव्यावर्तकत्वाभावप्रसंगेन तद्यावर्तकत्वार्थे साक्षात् इति पदमध्याहृत्य, यया साक्षादक्षरमधिगम्यते प्राप्यते सा परविद्या इत्यस्तु । अपरोक्षत्वं तु अर्थाल्लभ्यते । श्रुत्यन्तरे निचाय्य तम् मृत्युमुखात् प्रमुच्यते, (कठ.उ. ३-१५) तस्मिन् दृष्टे परावरे (मुं.उ. २-२-८) इत्यादिदर्शनादिति द्रष्टव्यम् ।\nननु स्वाध्यायस्य तथात्वे हि (ब्र.सू. ३-३-३) इति सूत्रे, तेषामेवैतां ब्रह्मविद्यां वदेत इत्युपसंहारगतब्रह्मविद्याशब्दस्य ब्रह्मविद्यां वेदविद्यामित्युपनिषत्परतया भाष्यकृता व्याख्यातत्वात् , येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् इति द्वितीयखण्डगतब्रह्मविद्याशब्दस्यापि तत्परत्वौचित्यात् , उपक्रमे च ब्रह्मविद्या सर्वविद्याप्रतिष्ठामथर्वाय ज्येष्ठपुत्राय प्राह इति उक्तिकर्मतया श्रूयमाणाया ब्रह्मविद्याया उपनिषद्ग्रन्थरूपत्वस्यैवौचित्यात् , तत्रापरा - ऋग्वेदो यजुर्वेदः सामवेदः इत्यत्र ऋग्वेदादिशब्दानां तज्जन्यज्ञानलक्षणाया अयुक्तत्वेन विद्याशब्दस्यैव ग्रन्थपरत्वाश्रयणस्य युक्तत्वात् परविद्याशब्देनापि साक्षाद्ब्रह्म प्रापकोपनिषद्ग्रन्थ एवाभिधातुमुचितः । ततश्च परोक्षापरोक्षरूपज्ञानपरत्वे न युक्तिं पश्याम इति चेत् - अत्रोच्यते - यदि परविद्याशब्देनोपनिषद्ग्रन्थसंदर्भविशेषः प्रतिपाद्यः, ऋग्वेदादिशब्देन मुख्यया वृत्त्या ऋग्वेदादय एव प्रतिपाद्याः, तर्हि ब्रह्मप्रतिपादकोपनिषदामृग्वेदादिबहिर्भावप्रसङ्गेन, या वेदबाह्याः स्मृतयः, (म.स्मृ. १२-९४) इत्युक्तरीत्या असदर्थत्वमेव स्यात् , ऋग्वेदादिशब्दानां मुख्यार्थमाश्रितवद्भिरपि परैः उपनिषदां वेदबाह्यत्वप्रसङ्गात् अपरविद्याशब्दो ब्रह्मज्ञानवाचीति व्याख्यातम् । इयांस्तु विशेषः - परमते द्वे विद्ये वेदितव्ये इत्यत्र सकृत्प्रयुक्त एव विद्याशब्दः असत्यपि साधारणे प्रवृत्तिनिमित्ते ऋग्वेदादिग्रन्थसंदर्भलक्षणामपरविद्यां ब्रह्मज्ञानलक्षणां परविद्यां च वक्तीति दोषोऽस्तीति । अस्मन्मते स नास्ति । किञ्च परव्याख्याने ऋग्वेदादिवेद्यविलक्षणत्वाद् ब्रह्मणः, वेदैश्च सर्वैरहमेव वेद्यः (भ.गी. १५-१५) इति स्मृतिः पीड्येत । अत: ऋग्वेदादिजन्यं ज्ञानं ब्रह्मविषयकमेवेत्येव युक्तम् । अत: परापरज्ञानशब्दितापरोक्षपरोक्षज्ञानविषयत्वं ब्रह्मण एवेति भाष्यकारीया रीतिरेव साधीयसी ॥"
                            }
                        ]
                    },
                    {
                        "verse_number": 7,
                        "original_text": "[अक्षरशब्दवाच्यपरब्रह्मस्वरूपम्]\nयत्तदद्रेश्यमग्राह्यमगोत्रमवर्णमचक्षुश्श्रोत्रं तदपाणिपादम् । नित्यं विभुं सर्वगतं सुसूक्ष्मं तदव्ययं यद् भूतयोनिं परिपश्यन्ति धीराः ॥६॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "यत्तदद्रेश्यम् इति । अद्रेश्यम् - अदृश्यं ज्ञानेन्द्रियाविषयम् । अग्राह्यं - पाण्यादिकार्यहानोपादानाद्यविषयम् । अगोत्रं - कुलरहितम् । अवर्णम् - अपेतब्रह्मक्षत्रादिकम् । अचक्षुश्श्रोत्रं ज्ञानेन्द्रियरहितम् । तत् प्रसिद्धम् । अपाणिपादं - कर्मेन्द्रियरहितम् । नित्यं - कालापरिच्छिन्नम् । विभुं - देशापरिच्छिन्नम् । सर्वगतं - सर्वत्र अन्तःप्रविश्यावस्थितम् । तत्र हेतुमाह - सुसूक्ष्ममिति । उक्तविशेषणविशिष्टं यत्तत् अव्ययम् - अथ परा यया तदक्षरमित्यत्र अक्षरशब्दनिर्दिष्टं इत्यर्थः । यद् भूतयोनि परिपश्यन्ति धीराः । धीराः - प्रज्ञाशालिनः यत् सर्वभूतोपादानतया पश्यन्ति इत्यर्थः । योनिशब्दस्योपादानवचनत्वं यथोर्णनाभिः सृजते गृह्णते च (मुं.उ. १-१-७) इति वाक्यशेषादवगम्यते इति प्रकृत्यधिकरणे भाषितम् ॥"
                            }
                        ]
                    },
                    {
                        "verse_number": 8,
                        "original_text": "[ब्रह्मणः उपादानकारणत्वसमर्थनम् ]\nयस्मात् परं नापरमस्ति किञ्चित् यस्मानाणीयो न ज्यायोऽस्ति कश्चित् । वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम् ॥ ७ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "ननु भूतयोनिशब्दनिर्दिष्टं सर्वोपादानत्वं ब्रह्मणो न सम्भवति । घटादिषु मृदादेरेव उपादानत्व दर्शनात् ब्रह्मण उपादानत्वासम्भवात् इत्याशंक्य मृदादिष्वपि 'ब्रह्मण- आत्मतया व्याप्तत्वात् मृदादिरूपस्य ब्रह्मण उपादानत्वं नानुपपत्तिरिति अभिप्रयन् आह - यस्मात् = परं नापरमस्ति किंचित् । अत्र परशब्द उत्कृष्टवचनः । अपरशब्दोऽन्यवचनः । यस्मादन्यदुत्कृष्टं नास्तीत्यर्थः । नात्र परापरयोर्द्वयोरपि निषेधः । तथा सति नञः सकृच्छ्रुतस्य आवृत्तिप्रसङ्गात् । यस्मान्नाणीयो न ज्यायोऽस्ति कश्चित् । अणोरणीयान् महतो महीयानिति भावः । अणीयस्त्वं सूक्ष्मत्वम् । व्यापित्वमिति यावत् । ज्यायस्त्वं सर्वेश्वरत्वम् । सर्वव्यापित्वात् सर्वेश्वरत्वादस्यैव, एतद्व्यतिरिक्तस्य कस्याप्यणीयस्त्वं ज्यायस्त्वं च नास्ति इत्यर्थः इति वेदार्थसंग्रहे व्याख्यातम् । कश्चिदिति लिङ्गव्यत्ययश्छान्दसः । वृक्ष इव स्तब्धो दिवि तिष्ठत्येकः । मन्तव्याभावाद् वृक्षवदप्रणतस्वभावः सन् जगत्प्रधानभूत: परमपदे आस्ते इत्यर्थः । तेनेदं पूर्णं पुरुषेण सर्वम् । नियमनार्थमन्त:प्रविष्टेन सर्वमिदं व्याप्तमित्यर्थः । अतश्च मृदादिशरीरकस्य ब्रह्मणो घटादावप्युपादानत्वसंभवाद् भूतयोनित्वं नानुपपन्नमिति भावः । अयं मन्त्र: केषुचित् कोशेषु न दृष्ट:: कैश्चित् अव्याकृतः । तथाऽपि व्यासार्यैः, अक्षरपुरुषस्य, यस्मात्परं नापरमस्ति इति समाभ्यधिकनिषेधश्चोपक्रमावगतः इत्यभिहितत्वान्न प्रक्षेपशंकार्ह इति द्रष्टव्यम् ॥"
                            }
                        ]
                    },
                    {
                        "verse_number": 9,
                        "original_text": "[सृष्टिक्रमः]\nयथोर्णनाभिः सृजते गृह्णते च यथा पृथिव्यामोषधयः संभवन्ति । यथा सतः पुरुषात् केशलोमानि तथाक्षरात् संभवतीह विश्वम् ॥ ८ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "ननु लोके उपादानस्य स्वभिन्ननिमित्तकारणसापेक्षत्वदर्शनादेकविज्ञानेन सर्वविज्ञानम् अनुपपन्नम् । किंच एकस्य ब्रह्मणः परस्परविलक्षणानन्तप्तपञ्चोपादानत्वमपि न संभवति । किञ्च घटाद्युत्पत्तावुपादानभूतमृत्पिण्डादिषु पूर्वावस्थोपमर्दो दृश्यते । प्रकारोपादानभूतासु इष्टकासु चतुरश्रत्वादिलक्षणपूर्वाकारतिरोधानं दृश्यते । अक्षरशब्दितस्य निर्विकारस्य ब्रह्मणः पूर्वाकारोपमर्दतिरोधानयोरसम्भवेनोपादानत्वं न संभवतीति आशंक्याह - यथोर्णनाभि: सृजते गृह्णते च । यथोर्णनाभिर्हृदूर्णां सन्तत्य वक्त्रतः । तथा विहृत्य भूयस्तां ग्रसत्येवं जनार्दनः ॥ इति ।\n[दृष्टान्तत्रयस्य सार्थक्यम् ]\nउक्तरीत्या यथा लूताख्यकीटविशेषस्य स्वान्तःस्थिततन्तुनिःसारणतत्प्रवेशनयोः निरपेक्षकर्तृत्वम् , यथा पृथिव्यामोषधयः संभवन्ति - यथा एकस्या एव पृथिव्याः पूर्वावस्थोपमर्दतिरोधानाभावेऽपि विलक्षणानन्तौषध्युपादानत्वम् , यथा सतः पुरुषात् केशलोमानि - यथा जीवतः पुरुषस्य - चेतनस्य अचेतनकेशलोमाद्युपादानत्वम् , तथाऽक्षरात् संभवतीह विश्वम् एवमेव निमित्तान्तरनिरपेक्षादुपादेयविलक्षणात् निर्विकारात् परमात्मनः परस्परविलक्षणं चेतनाचेतनात्मकं निखिलं संभवति इत्यर्थः ॥"
                            }
                        ]
                    },
                    {
                        "verse_number": 10,
                        "original_text": "[सृष्टिक्रमः]\nतपसा चीयते ब्रह्म ततोऽन्नमभिजायते ।\nअन्नात् प्राणो मनः सत्यं लोकाः कर्मसु चामृतम् ॥१॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "ब्रह्मण: विश्वोत्पत्तिप्रकार उच्यते - तपसा चीयते ब्रह्म । तपसा - ज्ञानेन । यस्य ज्ञानमयं तपः इति वक्ष्यमाणत्वात् । चीयते - उपचीयते । बहु स्याम् (छा.उ. ६-२-३) इति संकल्परूपेण ज्ञानेन ब्रह्म सृष्ट्युन्मुखं भवतत्यर्थः । ततोऽन्नमभिजायते । अद्यतेऽत्ति च भूतानि (तै.आन. २) इति भोग्यभोक्तृरूपचेतनाचेतनसंघातलक्षणमव्याकृतं परस्मात् ब्रह्मणो जायत इत्यर्थः । अन्नात् प्राणो मनः सत्यं लोकाः कर्मसु चामृतम् । तस्मात् समष्टिरूपचिदचित्संघातात्मकात् अन्नशब्दितादव्याकृतात् , मुख्यः प्राणः, अन्तःकरणम् , सत्यशब्दितो भोक्तृवर्गः, स्वर्गादयो लोकाः, कर्मसु आयत्तममृतं च ; अमृतत्वसाधनं कर्मेति यावत् । अथवा कर्मसु इति निर्धारणे सप्तमी । कर्ममध्ये मोक्षार्थं कर्मेत्यर्थः । एतत् सर्वमभिजायत इति पूर्वेणान्वयः । एतत् सर्वं भाष्यश्रुतप्रकाशिकयोः स्पष्टम् ॥"
                            }
                        ]
                    },
                    {
                        "verse_number": 11,
                        "original_text": "यस्सर्वज्ञस्सर्ववित् यस्य ज्ञानमयं तपः ।\nतस्मादेतद्ब्रह्म नामरूपमन्नं च जायते ॥ १० ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "पूर्वमन्त्रोक्ततपश्शब्दं विवृण्वन् भूतयोनिभूतस्य ब्रह्मणः सृष्ट्युपकरणं सार्वज्ञ्यं दर्शयति यः सर्वज्ञः सर्ववित् इति। सर्वज्ञः - सर्व विषयक ज्ञानवान् । सर्ववित् तत्तद्वस्तुगतसर्व प्रकारक ज्ञानवान् । स्वरूपतः प्रकारतश्च सर्व विषयक' ज्ञानवत्त्वमस्मिन् मन्त्रे भूतयोने: विधेयम् । अप्राप्तत्वात् । यस्य ज्ञानमयं तपः इत्यनेनांशेन पूर्वमन्त्रोक्ततपश्शब्दविवरणम् । यस्य ब्रह्मणः संकल्परूपज्ञानव्यतिरेकेण जगत्सृष्ट्युपयुक्तं कर्मान्तरं नास्ति इत्यर्थः । ततोऽन्नमभिजायते इत्यादिकमनुवदति - तस्मादेतद्ब्रह्म नामरूपमन्नं च जायते । तस्मात् - संकल्पेन सृष्ट्युन्मुखाद्ब्रह्मणः । ततोऽन्नमभिजायत इत्यत्र अन्नशब्दनिर्दिष्टम् एतत् - अव्याकृताख्यं ब्रह्म 'साक्षाज्जायते । तद्द्वारा नामरूपवत् , अद्यतेऽत्ति च भूतानि इति अन्नशब्दनिर्दिष्टभोग्यभोक्तृरूपं च जायते इत्यर्थः । यद्यप्यस्मिन् मन्त्रे सर्वज्ञत्वाद्यनुवादेन ब्रह्मशब्दिताव्यक्तादिहेतुत्वं विधीयत इति प्रतिभाति, तथाऽपि तस्य पूर्वमन्त्रप्राप्तत्वेन विधेयत्वासम्भवात् अप्राप्तस्य सर्वज्ञत्वस्यैव विधेयत्वमिति द्रष्टव्यम् ।\nननु सर्वज्ञसर्वविच्छब्दयोरपौनरुक्त्याय सर्वज्ञशब्दस्य रूढिरभ्युपगन्तव्या । कृशानुरेताः सर्वज्ञः (अ.को. १-१-३३) इति निघण्टुपाठेन सर्वज्ञशब्दस्य उमापतौ रूढत्वात् । तस्मात् सर्वविदः देवतान्तरात् निमित्तभूतात् , तपसा चीयते ब्रह्म इति पूर्वमन्त्रनिर्दिष्टमुपादानं ब्रह्म अन्यदेव भवितुमर्हति । तस्मादेतद्ब्रह्म नामरूपमन्नं च जायत इति च उपादानभूताद् ब्रह्मणो निमित्तभूतेश्वरस्य भेद एव प्रतीयत इति चेन्न - यः सर्वज्ञः सर्ववित् यस्य ज्ञानमयं तपः इति, तपसोपचीयमानतया पूर्वमन्त्रनिर्दिष्टस्याक्षरब्रह्मण एव सर्वज्ञत्वसर्ववित्त्वयोः प्रतीत्या तयोर्भेदासम्भवात् । निमित्तोपादानभेदविवक्षायामेकविज्ञानेन सर्वविज्ञानासम्भवेन कस्मिन्नु भगवो विज्ञाते सर्वमिदं विज्ञातं भवति (मुं.उ. १-१-३) इति प्रश्नप्रतिवचनत्वासम्भवेन प्रतिपिपादयिषितप्रधानार्थविरोधप्रसंगादित्यलमतिप्रसङ्गेन ॥\n॥ इति प्रथममुण्डके प्रथमखण्डप्रकाशिका ॥"
                            }
                        ]
                    },
                    {
                        "verse_number": 12,
                        "original_text": "मुण्डकोपनिषत्\nप्रथममुण्डके द्वितीयखण्डः\n[परविद्याङ्गम् अपरविद्या]\nतदेतत् सत्यम् ॥\nमन्त्रेषु कर्माणि कवयः यान्यपश्यँस्तानि त्रेतायां बहुधा सन्ततानि । तान्याचरथ नियतं सत्यकामाः एष वः पन्थाः सुकृतस्य लोके ॥ १ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तदेतत् सत्यम् इति । सत्यं - नित्यम् , उत्पत्तिविनाशादिषड्भावविकारशून्यम् इत्यर्थः । मन्त्रेषु कर्माणि कवयः यान्यपश्यन् इति । कवयः - अतीन्द्रियार्थसाक्षात्कारसमर्था वेदेषु यानि - अग्निहोत्रादिकर्माणि दृष्टवन्तः । तानि त्रेतायां 'गार्हपत्यादि वैतानिकाग्निषु यावज्जीवं कर्तव्यतया अधिकारिमन्त्रफलभेदेन बहुधा विहितानि । सत्यकामा: - स्वतस्सत्यं परं ब्रह्मैव कामयमानाः । फलाभिसन्धिरहिताः सन्त इत्यर्थः । तानि कर्माणि आचरथ', अनुतिष्ठत । कर्मणां ब्रह्मप्राप्तिहेतुत्वं ज्ञानद्वारेति द्रष्टव्यम् । एष वः पन्थास्सुकृतस्य लोके । सुकृतस्य - स्वनुष्ठितस्य ब्रह्मज्ञानस्य लोके फले। मोक्षे साध्ये एष वः पन्था इत्यर्थः ॥"
                            }
                        ]
                    },
                    {
                        "verse_number": 13,
                        "original_text": "[अपरविद्यानुष्ठानेन प्रयोजनम् ]\nयदा लेलायते ह्यर्चिः समिद्धे हव्यवाहने । तदाऽऽज्यभागावन्तरेण आहुतीः प्रतिपादयेच्छ्रद्धया हुतम् ॥ २ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "एवं ब्रह्मविद्याङ्गतया फलाभिसन्धिरहितकर्मानुष्ठानं विधाय फलाभिसन्धिपूर्वकस्य तु कर्मणः, अयथावदनुष्ठितस्य न प्रतिपदोक्तफलजनकत्वम् प्रत्युत प्रत्यवायजनकत्वमेव, यथावदनुष्ठितस्यापि तस्य सत्यलोकपर्यन्तफलकत्वमेव इत्याह यदा लेलायते ह्यर्चिः इत्यादिना । 'यदा', इन्धनादिभिः दीपितेऽग्नौ, यस्मिन काले ज्वाला चलति । तदा - तस्मिन् काले आज्यभागयोः मध्ये आहुतीः प्रक्षिपेत् इत्यर्थः । श्रद्धया तत् सुहुतं भवेत् इत्यर्थः ॥"
                            }
                        ]
                    },
                    {
                        "verse_number": 14,
                        "original_text": "यस्याग्निहोत्रमदर्शमपौर्णमासमचातुर्मास्यमनाग्रयणमतिथिवर्जितं च । अहुतमवैश्वदेवं अविधिना हुतमासप्तमान् तस्य लोकान् हिनस्ति ॥ ३ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "यस्याग्निहोत्रम् इति । दर्शाख्यपूर्णमासाख्येष्टयननुष्ठाने 'नवान्नस्वीकारार्थ शरत्कालकर्तव्याग्रयणाख्येष्टिविशेषा ननुष्ठाने,अतिथिसत्कारौपासनहोमवैश्वदेवाननुष्ठाने, श्रद्धावैधुर्ये, यथाशास्त्रम् अननुष्ठाने च, अनुष्ठितमप्यग्निहोत्रकर्म तस्य सुकृतफलं सर्वं सप्तपुरुषपर्यन्तं नाशयति इत्यर्थः । यद्यपि अग्निहोत्रस्य न दर्शपूर्णमासादिकम् अङ्गम्; तेषां पृथक्फलसत्त्वात् - तथाऽपि नित्यनैमित्तिकं सकलं कर्मानुष्ठेयम् इत्यत्र तात्पर्यम् । अत एव भगवता भाष्यकृता, श्रुतिस्मृतिचोदितेषु कर्मसु एकतरकर्मवैधुर्येऽपि इतरेषामनुष्ठितानामपि निष्फलत्वम् , अयथानुष्ठितस्याननुष्ठितसमत्वं चाभिधाय इति मन्त्रार्थो विवृतः ॥"
                            }
                        ]
                    },
                    {
                        "verse_number": 15,
                        "original_text": "[सप्तार्चिषां निरूपणम् ]\nकाळी कराळी च मनोजवा च सुलोहिता या च सुधूम्रवर्णा । स्फलिङ्गिनी विश्वरूपी च देवी लेलायमाना इति सप्त जिह्वाः ॥ ४ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "काली कराली चेति देवीत्येतत् 'विश्वरुच्याः। विशेषणम् । इति लेलायमानाः सप्त जिह्वाः इत्यन्वयः ॥"
                            }
                        ]
                    },
                    {
                        "verse_number": 16,
                        "original_text": "एतेषु यश्चरते भ्राजमानेषु यथाकालं चाहुतयो ह्याददायन् ॥ तं नयन्त्येताः सूर्यस्य रश्मयो यत्र देवानां पतिरेकोऽधिवासः ॥५॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "एतेषु यश्चरते इति । एतेषु - दीप्यमानेषु अग्रिजिह्वाभेदेषु विहितकालानतिलङ्गनेन होमद्रव्यं गृहीत्वा योऽग्निहोत्रादि कर्म आचरति । अधिवसति इति अधिवासः । यस्मिन् सत्यलोके देवानां पतिरसमानो हिरण्यगर्भ आस्ते, तत्र ता: आहुतयः सूर्यस्य रश्मयो भूत्वा तं - यजमानम् प्रापयन्ति इत्यर्थः ॥"
                            }
                        ]
                    },
                    {
                        "verse_number": 17,
                        "original_text": "एह्येहीति तमाहुतयः सुवर्चस: सूर्यस्य रश्मिभिर्यजमानं वहन्ति । प्रियां वाचमभिवदन्त्योऽर्चयन्त्यः एष वः पुण्यः सुकृतो ब्रह्मलोकः ॥ ६ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "एह्येहीति सूर्यस्य रश्मिसम्पृक्ताः, अत एव सुवर्चसः आहुतयः तं यजमानमर्चयन्त्यः, सुकृतसाध्यः पावन एष चतुर्मखलोको वः - भवदीयः - भवत्स्वामिकः 'इतीदृशीं प्रियां वाचं वदन्त्य: एह्येहीत्यायन्त्यः तं यजमानं ब्रह्मलोकं प्रापयन्ति ॥"
                            }
                        ]
                    },
                    {
                        "verse_number": 18,
                        "original_text": "[कर्मणां अस्थिरत्वम् ]\n\"प्लवा ह्येते अदृढा यज्ञरूपाः अष्टादशोक्तमवरं येषु कर्म । एतच्छ्रेयो येऽभिनन्दन्ति मूढाः जरामृत्युं ते पुनरेवापियन्ति ॥ ७ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "एवं ब्रह्मलोकपर्यन्तसाधकान्यपि कर्माणि क्षयिफलतया निन्द्यन्ते - लवा ह्येते अदृढा इत्यादिना । षोडशर्त्विक्पत्नीयजमानरूपाष्टादशकर्त्राश्रितत्वेनोक्तम् अवरं - फलाभिसन्धिमत्तया अश्रेष्ठं कर्म येषु - यजमानेषु वर्तते, एते यज्ञरूपाः - यज्ञप्रधानाः पुरुषाः जीर्णनौका इव संसारार्णवसन्तरणासमर्था इत्यर्थः । यद्वा अष्टादशस्मृत्युक्तं स्मार्तं कर्म येषु - श्रौतकर्मसु तदधिकारसम्पादकत्वेन अवरम् - अङ्गभूतं भवति, तान्यपि श्रौतानि यज्ञात्मकानि कर्माणि शोकाम्बुधितरणे साधनानि न भवन्ति इत्यर्थः एतच्छ्रेयो येऽभिनन्दन्ति इति । एतत् - कर्म श्रेयःसाधनं मत्वा ये हृष्यन्ति, ते जरां मृत्युं च भूयो गच्छन्ति ॥"
                            }
                        ]
                    },
                    {
                        "verse_number": 19,
                        "original_text": "[अविदुषां निन्दा]\nअविद्यायामन्तरे वर्तमानाः स्वयं धीराः पण्डितम्मन्यमानाः। जङ्घन्यमानाः परियन्ति मूढाः अन्धेनैव नीयमाना यथाऽन्धाः ॥८॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "अविद्यायामन्तरे वर्तमानाः इति । अविवेकप्रधानाः, स्वयमेव धीमन्तः, ऊहापोहक्षमधीशालिनः इति मन्यमानाः । जङ्घन्यमानाः परियन्ति मूढाः । जरारोगाद्यनेकानर्थव्रातैः भृशं हन्यमाना मूढाः परिभ्रमन्ति । अन्धेनैव नीयमाना यथाऽन्धाः । स्पष्टोऽर्थः ॥"
                            }
                        ]
                    },
                    {
                        "verse_number": 20,
                        "original_text": "अविद्यायां बहुधा वर्तमानाः वयं कृतार्था इत्यभिमन्यन्ति बालाः । यत्कर्मिणो न प्रवेदयन्ति रागात् तेनाऽऽतुराः क्षीण लोकाश्च्यवन्ते ॥९॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "एतदेव विशदयति - अविद्यायां बहुधा वर्तमानाः । प्रकृतिमण्डले देवमनुष्यादिबहुविधाभिमानितया वर्तमानाः । वयमेव कृतार्था इत्यभिमन्यन्ति बालाः । बाला: अज्ञानिनः, वयमेव कृतार्था इत्यभिमानं कुर्वन्ति । यत् कर्मिणो न प्रवेदयन्ति रागात् । कर्मफलस्वर्गादिरागात् कर्मठा: तत्त्वं यतो न जानन्ति, तेनाऽऽतुराः क्षीणलोकाः च्यवन्ते । तेन तत्त्वज्ञानाभावादेव हेतोः क्षीणे पुण्ये मर्त्यलोकं विशन्ति (भ.गी. ९-२१) इत्यर्थः ॥"
                            }
                        ]
                    },
                    {
                        "verse_number": 21,
                        "original_text": "[कर्मिणां पुनराप्तिप्रकार:]\nइष्टापूर्तं मन्यमाना वरिष्ठं नान्यच्छ्रेयो वेदयन्ते प्रमूढाः । नाकस्य पृष्ठे ते सुकृतेऽनुभूत्वा इमं लोकं हीनतरं वा विशन्ति ॥ १० ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "इष्टापूर्तं मन्यमाना वरिष्ठम् इति । इष्टं यागादि । पूर्तं खातादि एतदेव अखिलपुरुषार्थसाधनं मन्यमानाः । नान्यच्छ्रेयो वेदयन्ते प्रमूढाः । श्रेयोन्तरं न। जानन्ति इत्यर्थः । नाकस्य पृष्ठे इति । ते सुकृते - सुकृतसाध्ये स्वर्गलोकाद्यूर्ध्व लोके कर्मफलम् अनुभूय इमं लोकं - मनुष्यलोकम् , ततो हीनतरं वा - नरकादिलक्षणं विशन्ति ॥"
                            }
                        ]
                    },
                    {
                        "verse_number": 22,
                        "original_text": "[उपासकानां ब्रह्मलोकप्राप्तिः]\nतपः श्रद्धे ये ह्युपवसन्त्यरण्ये शान्ता विद्वांसो भैक्षचर्या चरन्तः ।\nसूर्यद्वारेण ते विरजाः प्रयान्ति यत्रामतः स पुरुषो ह्यव्ययात्मा ॥ ११ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तप:श्रद्धे इति । ये - संन्यासिनः कृतश्रवणमननाः वने स्थित्वा उपरतकरणग्रामाः तपश्शब्दितं ब्रह्म च तदादरातिशयरूपश्रद्धां च 'सेवन्ते' ; ते विधूतपापाः सूर्यमण्डलं भित्त्वा - सहस्रस्थूणे विमिते दृढ उग्रे यत्र देवानामधिदेव आस्ते (जै.ब्रा. ३-३-८४) इति पर्यंक विद्यायुक्तः हेयप्रत्यनीकः, सदैकरूपाय (वि.पु. १-२-१) इति प्रमाणप्रतिपन्ननित्यविग्रहयुक्तो यत्राऽऽस्ते तत्र यान्ति इत्यर्थः । ये चेमेऽरण्ये श्रद्धा तप इत्युपासते (छां.उ. ५-१०-१) इत्यत्र तपश्शब्देन ब्रह्मोच्यते । बृहदारण्यके, श्रद्धां सत्यमुपासते (बृ.उ. ८-२-१५) इति तपश्शब्दस्थाने सत्यशब्दप्रयोगात् ; सत्यशब्दस्य ब्रह्मपरत्वात् इति व्यासार्यैरुक्तत्वात् तपश्श्रद्धे इत्यत्र तपश्शब्दो ब्रह्मपरः ॥"
                            }
                        ]
                    },
                    {
                        "verse_number": 23,
                        "original_text": "[मुमुक्षोः गुरूपसदनम् ]\nपरीक्ष्य लोकान् कर्मचितान् ब्राह्मणो निर्वेदमायात् नास्त्यकृतः कृतेन । तद्विज्ञानार्थं स गुरुमेवाभिगच्छेत् समित्पाणि: श्रोत्रियं ब्रह्मनिष्ठम् ॥ १२ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "विरक्तस्य परब्रह्मप्राप्तिसाधनज्ञानेच्छोर्गुरूपसदनं विधीयते - परीक्ष्य लोकान् कर्मचितानिति । अस्मिन् वाक्ये न्यायसिद्धार्थानुवादेन गुरूपसत्तिर्विधीयते । कर्मचितान् - कर्मसञ्चितान् कर्मसम्पाद्यान् लोकान् परीक्ष्य - मीमांसान्यायैर्निरूप्य ब्राह्मण: अधीतसाङ्गसशिरस्कवेदः । य इत्यध्याहार्यम् , स इत्युत्तरत्र श्रणात् । अकृतः - नित्यः । अत्र पुरुषो विशेष्यः, लिङ्गवशात् ; अक्षरं पुरुषम् इत्यनन्तरोक्तेश्च । कृतेन - कर्मणा । नास्ति - न सिध्यति - न लभ्यते । इतिकरणं द्रष्टव्यम् । इति यो निर्वेदमायात् , सः तद्विज्ञानार्थं गुरुमेवाभिगच्छेत् । एवकारेण नियमविधित्वमवगम्यते । समित्पाणिः - अरिक्तपाणिः । रिक्तपाणिस्तु नोपेयात् राजानं दैवतं गुरुम् इति हि स्मर्यते । श्रोत्रियं - श्रुतवेदान्तम् । ब्रह्मनिष्ठम् - ब्रह्मसाक्षात्कारवन्तम् । श्रुतवेदान्तोऽपि रुचिभेदाद् अब्रह्मनिष्ठो नोपगन्तव्य इति भावः । अभिगच्छेदित्यन्वयः ।"
                            }
                        ]
                    },
                    {
                        "verse_number": 24,
                        "original_text": "[ब्रह्मविद्योपदेशः]\nतस्मै स विद्वानुपसन्नाय सम्यक् प्रशान्तचित्ताय शमान्विताय । येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् ॥ १३ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "शमः - बाह्येन्द्रियनियमनरूपः, प्रशान्तचित्ताय इत्यन्तःकरणनियमनस्योक्ततया पारिशेष्यात् । एतेन श्रवणोपयुक्तमवधानं विवक्षितम् ; न तु उपासनोपयुक्तात्यन्तेन्द्रियजयादिः तस्मै स विद्वान् प्रोवाच इत्यन्वयः । येन इति निर्देशः विज्ञानाभिप्रायः । तद्विज्ञानार्थम् इति हि प्रकृतम् । सामान्यतः कारणाभिप्रायो वा । लिङ्गव्यत्ययो वा । अक्षरं . स्वरूपेणाविकारम् । सत्यं - गुणतोऽप्यविकारम् आभ्यामचिज्जीवव्यावृत्तिः । तां ब्रह्मवियां प्रोवाच प्रब्रूयादित्यर्थः इति वेदान्तसारे व्याख्यातम् ।\nएतच्छृत्यर्थ हृदि निधाय भगवता बादरायणेन शास्रारम्भे, अथातो ब्रह्मजिज्ञासा (ब्र.सू. १-१-१) इति सूत्रितम् । तस्य चायमर्थः - अथ षोडशलक्षणकर्मविचारानन्तरम् । अतः कर्मणामल्पास्थिरफलत्वाधिगमसहितानन्तस्थिरफलापातप्रतीतेर्हेतोः ब्रह्मजिज्ञासा ब्रह्मविचारः कर्तव्य इति । कर्मविचारे सति, अक्षय्यं ह वै चातुर्मास्ययाजिनः सुकृतं भवति (आप.श्रौ.सू. ८-१-१) इत्यादिभिरक्षय्यफलकत्वेन श्रुतानामपि चातुर्मास्यादीनाम् , प्रत्यब्दं चातुर्मास्यैर्यजेतइत्यादिभिरावृत्तिविधानात् , अतोऽपि बहुवित्तव्यससाध्याश्वमेधविश्वजिदादीनामननुष्ठानलक्षणाप्रामाण्यप्रसङ्गाञ्च चातुर्मास्यादीनामक्षय्यफलत्वमापेक्षिकमिति निश्चित्य, अनन्तस्थिरफलरूपं ब्रह्म च वेदान्तवाक्यैरापाततोऽवगत्य, तन्निर्णयाय ब्रह्मविचारे पुरुषः प्रवर्तत इति पर्यवसितोऽर्थः ।\nननु कर्मविचारे सति आवृत्तिविधानादिभिः कर्मणामल्पास्थिरफलत्वं प्रतीयतां नाम । वेदान्तवाक्यैरनन्तस्थिरफलं ब्रह्म कथं प्रतीयताम् , सिद्धे ब्रह्मणि व्युत्पत्तिविरहात् । व्यवहाराधीनत्वादाद्यव्युत्पत्तिग्रहस्य । व्यवहारस्य च कार्यान्वित एव सम्भवात् । तथा हि - गामानय इति वाक्यश्रवणानन्तरं गवानयने प्रवृत्तं प्रयोज्यमुपलभ्य बालो व्युत्पित्सुः इयं गवानयनप्रवृत्तिः गवानयनकार्यताज्ञानसाध्या गवानयनप्रवृत्तित्वात् मदीयगवानयनप्रवृत्तिवदिति तदीयकार्यताज्ञानमनुमाय, तस्य च ज्ञानस्य शब्दान्वव्यतिरेकानुविधायितया शब्दजन्यतां निश्चिनोति । ततश्च प्राथमिकव्युत्पत्तिग्रहे शब्दस्य कार्यताज्ञानजनकत्वनिश्चयात् तदुपजीविद्वितीयादिव्युत्पत्तिग्रहोऽपि 'कार्यविषयक: एवेति कार्यानन्विते सिद्धार्थे व्युत्पत्तिग्रहासम्भवात् अव्युत्पन्नस्य शब्दस्यार्थप्रत्यायकत्वाभावात् , अनन्तस्थिरफलापात प्रतीत्यसम्भवात् ब्रह्मविचारो नारभ्य इति पूर्व:पक्षः । अम्बातातादिभिः चन्द्रादीन् अङ्गुल्या निर्दिश्य, अयं चन्द्रः, अयं गौः इत्यादिशब्देषु बहुशः प्रयुक्तेषु भूयः सहचारदर्शीबालः शब्दप्रयोगे तदर्थबुध्युत्पत्तिंं स्वात्मनो दृष्ट्वा तयोः कंचिदौत्पत्तिकं सम्बन्धं निश्चिनोति । स एव शक्तिरिति गीयते । ततश्च सिद्धार्थेऽपि व्युत्पत्तिग्रहसम्भवात् , तान्त्रिकान्तरोपदर्शितमार्गैच्च सिद्धार्थे व्युत्पत्तिग्रहसम्भवा अनन्तस्थिरफलापातप्रतीतिसम्भवाद् ब्रह्मविचार आरम्भणीय इति तत्र सिद्धान्तः कृतः ॥\n॥ इति प्रथममुण्डके द्वितीयखण्डप्रकाशिका ॥"
                            }
                        ]
                    }
                ]
            },
            {
                "title": "Chapter - 2 Dvitīya Muṇdaka",
                "number": 2,
                "verses": [
                    {
                        "verse_number": 1,
                        "original_text": "मुण्डकोपनिषत्\nद्वितीयमुण्डके प्रथमखण्डः\n[अक्षरात् जगत्सृष्टिः]\nतदेतत् सत्यम् ॥\nयथा सुदीप्तात् पावकाद् विस्फुलिङ्गाः सहस्रशः प्रभवन्ते सरूपाः ।\nतथाऽक्षरात् विविधाः सोम्य ! भावाः प्रजायन्ते तत्र चैवापियन्ति ॥१॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तदेतत् सत्यम् पूर्ववत् । यथा सुदीप्तात् पावकादिति । अयोगोलकादिगतात् हन्यमानाद्वा वेश्मादिषु सुदीप्ताद्वा पावकादनेकशः सरूपाः विस्फुलिङ्गाः यथोत्पद्यन्ते । एवमेव सूक्ष्म चिदचिच्छरीराद्ब्रह्मणः तत्सरूपाः - नानाविधस्थूलचिद चिद्रूपाः, भवन्तीतिभावाः - कार्यवर्गाः उत्पद्यन्ते । तत्रैव लीयन्ते च ॥"
                            }
                        ]
                    },
                    {
                        "verse_number": 2,
                        "original_text": "दिव्यो ह्यमूर्तः पुरुषः स बाह्याभ्यन्तरो ह्यजः ।\nअप्राणो ह्यमनाः शुभ्रो ह्यक्षरात् परतः परः ॥ २ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "दिव्यो ह्यमूर्तः पुरुष इति । वृक्ष इव स्तब्धो दिवि तिष्ठत्येक: इति धुसम्बन्धित्वेन, तदपाणिपादम् इति वा, नित्यं विभुम् इति वाऽमूर्तत्वेन, तेनेदं पूर्णं पुरुषेण सर्वम् इति बाह्याभ्यन्तरसर्ववस्त्वात्मतया, अचक्षुश्श्रोत्रम् इत्यनिन्द्रियत्वेन. प्राणमनश्शून्यतया, येनाक्षरं पुरुष वेद सत्यम् इति विकाररूपदोषशून्यतया च दिव्यादिशूभ्रपर्यन्तशब्दितश्च यः, सः अव्याकृतादक्षरात् यः परः 'समष्टिपुरुषः तस्मादपि कारणत्वेन पर इत्यर्थः । प्रधानपुरुषयोस्तज्जन्यत्वादिति भावः । अक्षरात्परत इत्यत्र अक्षरशब्दः, अश्रुत इति वा, न क्षरतीति वा व्युत्त्यत्त्या स्वविकारव्यापके नामान्तराभिलापयोग्यक्षरणाभाववति अव्याकृते वर्तते ; न तु भूतयोन्यक्षरे । भूतयोन्यक्षरस्य सबाह्याभ्यन्तर इत्यत्र तच्छब्दनिर्दिष्टस्य तस्मादेव परत्वासम्भवात् । न हि तस्यैव ततः परतः परत्वं संभवति; विरोधात् । न च - अक्षरात्परत इति पञ्चम्योः सामानाधिकरण्यमेवास्तु, ततश्च स्वविकारापेक्षया परभूतादव्याकृतात् अक्षरात् पर इत्येवास्तु ; न तु अव्याकृताक्षरात्परभूतात् समष्टिपुरुषात् पर इति - वाच्यम् । परशब्दस्य प्रतियोगिसापेक्षत्वेन अक्षरशब्दस्य परत्वावधिसमर्पकत्वस्यैव युक्तत्वात् । न हि देवदत्तादुत्पन्नाद्भयम् इत्यत्र पञ्चम्योः सामानाधिकरण्यप्रतीतिः अस्ति । अतो यथोक्त एवार्थः ॥"
                            }
                        ]
                    },
                    {
                        "verse_number": 3,
                        "original_text": "एतस्माज्जायते प्राणो मनः सर्वेन्द्रियाणि च ।\nखं वायुर्ज्योतिरापः पृथिवी विश्वस्य धारिणी ॥ ३ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "विश्वसृष्टिमेव प्रपञ्चयति - एतस्मात् जायते इति । खम् - आकाशः । ज्योतिः - तेजः । विश्वस्य - कृत्स्नस्य धारिणी । एतत् पृथ्वीविशेषणम् । इदं हि वाक्यं प्राणपादे वियत्पादे च विचिन्तितम् । प्राणपादे, असद्वा इदमग्र आसीत् । तदाहुः किं तदासीदिति / ऋषयो वाव तेऽग्रे- सदासीत् । के ते ऋषयः इति । प्राणा वाव ऋषयः (शत.ब्रा. ६-१-१) इति जगदुत्पत्तेः प्राक् प्राणशब्दितानाम् इन्द्रियाणां सद्भावश्रवणात् प्राणोत्पत्तिवादिश्रुतयो जीवोत्पत्तिवादिश्रुतिवत् अन्यथा नेया इति तथा प्राणा: (ब्र,सू. २-४-१) इति पूर्वपक्षे प्राप्ते, तथा प्राणाः - वियदादिवत् प्राणशब्दवाच्यान् इन्द्रियाण्यपि उत्पद्यन्त एव । सदेव सोम्येदमग्र आसीत् (छां.उ. ६-२-१) इत्यादिषु प्राक् सृष्टे: एकत्वावधारणात् , एतस्माज्जायते प्राणो मनः सर्वेन्द्रियाणि च इति इन्द्रियाणामाहत्योत्पत्तिश्रवणाञ्चोत्पद्यन्त एव । न च इन्द्रियोत्पत्तिवादो जीवोत्पत्तिवादवत् अन्यथा नेयः ; बाधकाभावात् । प्राणा वाव ऋषयः इत्यत्र प्राणशब्दस्य सार्वज्ञ वाचिऋषिशब्द समानाधिकरणतया परमात्मवाचित्वेन इन्द्रियवाचित्वाभावात् । कथं तर्ह्येकस्मिन् परमात्मनि, प्राणा वाव ऋषय इति वहुवचनोपपत्तिरिति चेत् - तत्राऽऽह - गौण्यसम्भवात् तत्प्राक्छ्रुतेश्च । (ब्र.सू. २-४-२) बहुवचनश्रुतिर्गौणी । तत्र बहुत्वासम्भवात् ; परमात्मन एव सृष्टेः प्रागवस्थान 'श्रुतेः , तस्यैव प्राणशब्देन प्रतिपादनीयत्वात् । तत्पूर्वकत्वाद्वाचः । (ब्र.सू.२-४-३) वागिन्द्रियस्य वागिन्द्रियकार्याभिलपनकर्मभूतनामवाच्यवियदादिसृष्टिपूर्वकत्वात् प्रलये वागिन्द्रियादिकार्यशब्दाभिलापादिप्रयोजनाभावात् न प्रलये तेषाम् अवस्थितिः इति स्थितम् ॥\nतथा तत्रैव पादे - आनीदवातं स्वधया तदेकम् (तै.ब्रा. २-८-९, ऋ.सं. ५-२९-२) इति महाप्रलयसमये प्राणकार्य - अननश्रवणात् , एतस्माज्जायते प्राण: इति मुख्य प्राणोत्पत्तिवादो जीवोत्पत्तिवादवनेतव्य इति शंकायाम् - श्रेष्ठश्च । (ब्र.सू. २-४-७) श्रेष्ठप्राणोऽपि इन्द्रियवत् उत्पद्यते । आनीदवातम् इति परब्रह्मणः अननम् - विद्यमानत्वमुच्यते ; न मुख्यप्राणस्य ; अवातमिति वायुमात्रसत्तायाः तत्रैव प्रतिषिद्धत्वादिति स्थितम् ।\nतथा वियत्पादे - वायोरग्निः । अग्नेरापः । अद्भयः: पृथिवी (तै.आन. १) इत्यादौ वायुरूपाद्ब्रह्मणोऽग्निसृष्टि: - उत केवलवायोरेवेति विशये, तेजोऽतस्तथा ह्याह (ब्र.सू. २-३-१०) अतः केवलवायोरेव तेज उत्पद्यते । वायोरग्निः इति हि श्रुतिराह । आप: (ब्र.सू. २-३-११) आपस्तेजस एवोत्पद्यन्ते । अग्नेराप इति हि श्रुतिराह । पृथिवी । पृथिवी अद्भयः एवोत्पद्यते । अद्भयः पृथिवी, ता अन्नमसृजन्त (छां.उ. ६-२-४) इति हि श्रुतिराह । ननु कथमन्नशब्देन पृथिवी अधिधीयते ? तत्राह - अधिकाररूपशब्दान्तरेभ्यः । (ब्र.सू. २-३-१३) महाभूतसृष्ट्यधिकारात् पृथिव्येवान्नकारणभूता अन्नशब्देन उपचारात् उच्यते । तथा यदग्नेः रोहितं रूपं तेजसस्तद्रूपम् , यच्छुक्लं तदपाम् , यत् कृष्णं तदन्नस्य (छां.उ. ६-४-१) इति कृष्णरूपस्यान्नसम्बन्धितया कीर्तनात् न मुख्यमन्नम् अन्नशब्देनोच्यते ; अपि तु पृथिव्येव । तैत्तिरीयके - अद्भय: पृथिवी इति पृथिवीवाचकविस्पष्टशब्दान्तरश्रवणाच्च अन्नशब्देन पृथिव्येवोच्यते । ततश्च केवलवाय्वादेरेवाग्नयाद्युत्पत्तिः; न तु तच्छरीरकब्रह्मण इति पूर्वपक्षे प्राप्ते –\nतदभिध्यानादेव तु तल्लिङ्गात् सः (ब्र.सू.२-३-१४) तुशब्दः पक्षव्यावर्तकः । वाय्वग्नयादिशब्दैः सः परमात्मैवाभिधीयते तत्तेज एक्षत, (छां.उ.६-२-३) ता आप एक्षन्त (छां.उ.६-२-४) इति तत्तत्कार्य सृष्टिसंकल्पलक्षणाभिध्यानरूपात् परमात्मलिङ्गात् । अचेतने तेज आदौ ईक्षणासम्भवात् । विपर्ययेण तु क्रमोऽत उपपद्यते च (ब्र.सू.२-३-१५) । तु - 'शब्दोऽवधारणे । एतस्माज्जायते प्राणो मन: सर्वेन्द्रियाणि च, खं वायुज्यतिर्राप पृथिवी विश्वस्य धारिणी इत्येवं सर्वेषां भूतानां परब्रह्मानन्तर्यरूप: वायोरग्निः, अग्नेरापः इत्युक्त क्रमविपर्ययेण श्रूयमाणो यः क्रमः, स वाय्वादिशरीरकपरमामोपादानकत्व एवोपपद्यते ; न तु केवल वाय्वाधुपादानकत्वे इत्यर्थः । अन्तरा विज्ञानमनसी क्रमेण तलिङ्गादिति चेन्नाविशेषात् । (ब्र.सू.२-३-१६) । विज्ञानसाधनत्वात् इन्द्रियाणि विज्ञानमित्युच्यन्ते । ननु एतस्माज्जायत इति वाक्यं प्राणादीनां सर्वेषामव्यवहितब्रह्मोपादानकत्वं प्रतिपादयितुं न प्रवृत्तम् । किन्तु प्राणोत्पत्त्यनन्तरं मनसश्च सर्वेन्द्रियाणां चोत्पत्तिः ; तत आकाशादिभूतानामुत्पत्तिः इतीन्द्रियाणां मनसश्च प्राणभूतान्तरालसृष्टत्वप्रतिपादनार्थं प्रवृत्तम् । 'श्रुत्यन्तरसिद्ध महाभूतसृष्टिक्रमप्रत्यभिज्ञानरूपाल्लिङ्गात् । इति चेत् ; न - अविशेषात् । अविशेषेण प्राणादीनां सर्वेषां ब्रह्मानन्तर्यरूपक्रमप्रतीतेस्तत्परित्यागे कारणाभावात् । न तु वाय्वादिशरीरकब्रह्मणोऽग्याधुत्पत्तौ वाय्वादिशब्दानां तच्छरीरकब्रह्मणिलक्षणा स्यात् तत्राह - चराचरव्यपाश्रयस्तु स्यात् तद्व्यपदेशो भाक्तस्तद्भावभावित्वात् ।(ब्र.सू.२-३-१७) तु शब्द: शंकानिवृत्त्यर्थः । चराचरव्यपाश्रयो देवमनुष्यादिशब्दव्यपदेशो भाक्तः । वाच्यैकदेशे भज्यत इत्यर्थः । भक्त्या' प्रयुक्तो भाक्तः । भक्तिः - भङ्गः । विशिष्टवाची शब्दोविशेषणमात्रे 'भङ्क्त्वा युज्यते । वाच्यैकदेशे प्रयोगात् भज्यत इत्यर्थः । वचसां वाच्यमुत्तमम् (जित.स्तो. ७) इत्यादि प्रमाणानुसारात् सर्वेषां चराचरशब्दानां विशिष्टं ब्रह्मैवार्थः । विशेषणमात्रप्रयोगस्तु अमुख्यः । ततश्च वाय्वादिशब्दैः ब्रह्माभिधानं मुख्यमेव । यद्वा अभाक्त इति च्छेदः । चराचरवाचिशब्दैः ब्रह्मव्यपदेशः अभाक्तः मुख्य इति यावत् । शरीरवाचिशब्दानां शरीरिपर्यन्तत्वादिति स्थितम् । प्रकृतमनुसरामः ॥"
                            }
                        ]
                    },
                    {
                        "verse_number": 4,
                        "original_text": "अग्निर्मूर्धा चक्षुषी चन्द्रसूर्यौ दिशः श्रोत्रे वाग्विवृताश्च वेदाः ॥\nवायुः प्राणो हृदयं विश्वमस्य पद्भ्यां पृथिवी ह्येष सर्वभूतान्तरात्मा ॥ ४ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "अग्निर्मूर्धा चक्षुषीचन्द्रसूर्यौ इति । अमुं मन्त्रं प्रस्तुत्य, स्मर्यमाणमनुमानं स्यादिति (ब्र.सू.१-२-२६) इत्यत्र अग्निरिह द्युलोकः । असौ वै लोकोऽग्नि. इति श्रुतेः । स्मरन्ति च मुनयः, द्यौ मूर्धानं यस्य विप्रा वदन्ति खं वै नाभिं चन्द्रसूर्यौ च नेत्रे । दिश: श्रोत्रे विद्धि पादौ क्षितिं च सोऽचिन्त्यात्मा सर्वभूतप्रणेता इति भाषितम् । वाग्विवृताः वागिन्द्रियव्यापाराः त एव वेदाः । वायुः प्राणः । महावायुरेव देहधारकः प्राणः । हृदयं विश्वमस्य - जगत् सर्वमस्य देहान्तर्वर्तिहदयाख्यमांसविशेषः । पद्भ्यां पृथिवी । पादावेव पृथिवीत्यर्थः । प्रकृत्यादिभ्य उपसंख्यानम् (वा. १४६६) इति तृतीया । सर्वभूतानां तच्छरीरत्वात् सर्वेषाम् अन्तरात्मा इत्यर्थः ॥"
                            }
                        ]
                    },
                    {
                        "verse_number": 5,
                        "original_text": "तस्मादग्निः समिधो यस्य सूर्यः सोमात् पर्जन्य ओषधयः पृथिव्याम् ।\nपुमान् रेतः सिञ्चति योषितायां बह्वीः प्रजा: पुरुषात् संप्रसूताः ॥ ५ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तस्मादग्निः समिधो यस्य सूर्यः इति । तस्मात् अक्षरात् अग्निर्मूर्धा इत्यत्र अग्निशब्दनिर्दिष्टो द्युलोकः । यस्य अग्ने: सूर्यः समिधः इन्धनानि । असौ वै लोकोऽग्निर्गैतम । तस्यादित्य एव समित् (छा.उ.५-४-१) इति पञ्चाग्निविद्यायां श्रवणात् । सोमात् पर्जन्यः ओषधयः पृथिव्याम् । अतो हि धुलोकाग्नेनिष्पन्नात् सोमात् पर्जन्यो द्वितीयोऽग्निः सम्भवति । तस्मात् पर्जन्यात् ओषधयः पृथिव्यामग्नौ सम्भवन्ति । पुमान् रेतः सिञ्चति योषितायाम् । ओषधीभ्यः पुरुषाग्नौ हुताभ्य उपादानभूताभ्यः पुरुषरूपोऽग्निः योषिद्रूपाग्नौ रेतस्सेकं करोति । बह्वीः प्रजाः पुरुषात् संप्रसूताः । एवं पञ्चाग्निविद्योक्तक्रमेण बह्वय: प्रजाः परस्मात् पुरुषात् सम्प्रसूताः ॥"
                            }
                        ]
                    },
                    {
                        "verse_number": 6,
                        "original_text": "तस्मादृचस्साम यजूंषि दीक्षा यज्ञाश्च सर्वे क्रतवो दक्षिणाश्च ।\nसंवत्सरश्च यजमानश्च लोकाः सोमो यत्र पवते यत्र सूर्यः ॥ ६ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तस्मादृचः साम इति । तस्मात् - अक्षरपुरुषात् ऋग्यजुस्सामवेदाः, दीक्षाः, अग्निहोत्राद्या यज्ञाः, सोमविकाराः क्रतवश्व, दक्षिणाश्च, संवत्सराद्या: कालाः, यजमानः, कर्मफलभूताः स्वर्गाद्या लोकाश्चोत्पन्ना इत्यर्थः । लोकान् विशिनष्टि - सोमो यत्र पवते यत्र सूर्यः । ये लोकाश्चन्द्रसूर्यकिरणपूता भवन्ति इत्यर्थः ॥"
                            }
                        ]
                    },
                    {
                        "verse_number": 7,
                        "original_text": "तस्माच देवा बहुधा सम्प्रसूताः साध्या मनुष्याः पशवो वयांसि ॥\nप्राणापानौ व्रीहियवौ तपश्च श्रद्धा सत्यं ब्रह्मचर्यं विधिश्च ॥ ७ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तस्माञ्च देवाः इति । बहुधा - कर्मज आजानजादिभेदाद् बहुधा इत्यर्थः । वयांसि - पक्षिणः । यवः - दीर्घशूकधान्यविशेषः । व्रीहियवशब्दौ धान्यमात्रोपलक्षकौ । तपः - कृच्छ्रादिलक्षणम् । श्रद्धा - आस्तिक्यबुद्धिः । सत्यं - सत्यवचनम् । ब्रह्मचर्यं - स्त्रीसङ्गादिराहित्यम् । विधीयत इति विधिः - नित्यनैमित्तिकादिः ॥"
                            }
                        ]
                    },
                    {
                        "verse_number": 8,
                        "original_text": "सप्त प्राणाः प्रभवन्ति तस्मात् सप्तार्चिषः समिधः 'सप्त होमाः ।\nसप्त इमे लोका येषु चरन्ति प्राणा गुहाशया निहिताः सप्त सप्त ॥ ८ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "सप्तप्राणाः प्रभवन्ति । तस्मात् - अक्षरात् शीर्षण्याः चक्षुश्श्रोत्रनासिकारन्ध्रयुग्मास्य संचारीणि सप्तेन्द्रियाण्युत्पद्यन्ते । 'तथा सप्ताचिषः समिधः सप्त जिह्वाः । गार्हपत्त्याद्या अग्नयः, इन्धनानि, कालीप्रभृतयः सप्त जिह्वाश्च प्रभवन्ति इति पूर्वेणान्वयः । किं च इमे सप्तापि लोका उत्पन्नाः, येषु लोकेषु हृदयगुहासु सुषुप्तिवेलायाः शयानाः सप्त प्राणाश्चक्षुरादिगोलकप्रदेशेषु धात्रा निहितास्सन्तश्चरन्ति इत्यर्थः । सप्त सप्त इति वीप्सा पुरुषभेदाभिप्राया ॥"
                            }
                        ]
                    },
                    {
                        "verse_number": 9,
                        "original_text": "अतः समुद्रा गिरयश्च सर्वेऽस्मात् स्यन्दन्ते सिन्धवः सर्वरूपाः ।\nअतश्च सर्वा ओषधयो रसश्च येनैष भूतैः तिष्ठते ह्यन्तरात्मा ॥९॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "अतः समुद्रा गिरयश्च सर्वे इत्यादि । सर्वरूपाः - बहुरूपाः सिन्धवः गङ्गाद्याः सरित इत्यर्थः । ननु पृथिव्या एव ओषधयो जायमाना दृश्यन्ते ; इक्ष्वादिभ्यो रसा जायमाना दृश्यन्ते । कथमक्षरात् 'सर्वं जायत इत्युच्यत इत्याशंक्याह - येनैष भूतैः तिष्ठते ह्यन्तरात्मेति । येन - यस्मात्कारणात् एषः - अक्षरपुरुषः सर्वैः भूतैः परिवृतः सन् तदन्तरात्मतया वर्तते, तस्मात् पृथिव्यादिभ्यों जायमाना अपि अक्षरात् ब्रह्मणो जाता इति शक्यते वक्तुमिति भावः ॥"
                            }
                        ]
                    },
                    {
                        "verse_number": 10,
                        "original_text": "[सर्वभूतान्तरात्मा परमात्मा]\nपुरुष एवेदं विश्वं कर्म तपो ब्रह्म परामृतम् ।\nएतद्यो वेद निहितं गुहायां सोऽविद्याग्रन्थिं विकिरतीह सोम्य ॥ १० ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "पुरुष एवेदं विश्वम् इति। यस्मादसौ सर्वभूतान्तरात्मा, तस्मात् सर्वमिदं पुरुषोपादानकत्त्वात् पुरुष एव । तस्मात् तद्विज्ञाने सर्वस्यापि ज्ञानमुपपद्यत इति भावः । कर्म तपो ब्रह्म परामृतमिति । तस्य जगत्सृष्टयनुकूलः कर्मशब्दित: व्यापार: स्रष्टव्यालोचनात्मक 'एव' । एको व्यापी सदा शुद्धो निर्गुणः प्रकृतेः परः (वि.पु. २-१४-२९) इति 'ब्रह्म शब्दितप्रकृतिपरभूतमुक्तात्मनाम् अमृतवत् परमानन्दतया भोग्यभूतं ब्रह्माप्यक्षरपुरुष एव इत्यर्थः । एतद्यो वेदेति हे सोम्य ! सोमार्ह ! हृदयगुहावर्ति एतत् अक्षरं ब्रह्म इह - लोके यो वेद स ग्रन्थिवद्दुर्मोचामविद्यां विकिरति निरस्यति । कृृ विक्षेप (पा.धा. १४१०) इति धातुः ॥\n॥ इति द्वितीयमुण्डके प्रथमखण्डप्रकाशिका ॥"
                            }
                        ]
                    },
                    {
                        "verse_number": 11,
                        "original_text": "मुण्डकोपनिषत्\nद्वितीयमुण्डके द्वितीयखण्डः\n[सर्वाधारभूतं ब्रह्म]\nआवि: संनिहितं गुहाचरं नाम महत् पदम् अत्रैतत् समर्पितम् ।\nएजत् प्राणन्निमिषञ्च यत् एतज्जानथ सदसद्वरेण्यं परं विज्ञानात् यद् वरिष्ठं प्रजानाम् ॥१॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "आविः संनिहितं गुहाचरं नाम महत् पदमिति । आवि: इत्यव्ययम् । योगिनामपरोक्षम् । संनिहितं गुहाचरम् - हृदयगुहावर्तितया सन्निहितम् । नाम - दुर्विज्ञेयस्वरूपतया प्रसिद्धम् । सर्वतो महत् । पदं - प्राप्यभूतमित्यर्थः । अत्रैतत्समर्पितम् एजत् प्राणनिमिषञ्च यत् । एजत् - कम्पमानं जाग्रदिति यावत् । प्राणत् प्राणभृत् । निमिषत् - सुप्तम् । जाग्रत्सुप्तादिभेदभिन्नं प्राणिजातमत्र अक्षरपुरुषे अर्पितमित्यर्थः । एतज्जानथेति । सदसद्वरेण्यम् - स्थूलसूक्ष्मवस्तुभिराधारत्वेन प्रार्थनीयम् । आधारभूतमिति यावत् । तादृशम् एतत् 'अक्षरम् । परं विज्ञानाद्यद्वरिष्ठं प्रजानाम् । यो विज्ञाने तिष्ठन् (बृ.उ. ५-७-२६) इति श्रुतेः विज्ञानशब्दो जीवपरः । विज्ञानात्परं जीवाधिकं प्रजानामुपायोपेयत्वेनात्यन्तवरणीयम् अत्यन्तप्रार्थनीयम् इत्यर्थः ॥"
                            }
                        ]
                    },
                    {
                        "verse_number": 12,
                        "original_text": "यदर्चिमत् यदणुभ्योऽणु यस्मिन् लोका - निहिता लोकिनश्च ।\nतदेतदक्षरं ब्रह्म स प्राणस्तदु वाङ्मनः । तदेतत् सत्यं तदमृतं तद् वेद्धव्यं सोम्य विद्धि ॥२॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "यदर्चिमत् यदणुभ्योऽणु चेति । 'यदर्चिमत्' । अर्चिःशब्दितदीप्तिमत्त्वं विग्रहद्वारा द्रष्टव्यम् । अणुभ्यः - अपि श्यामाकादिभ्यः । अतिसूक्ष्मश्यामाकादिभ्योऽणिष्ठम् सूक्ष्मतया सर्वान्तःप्रवेशयोग्यम् इत्यर्थः । यस्मिंल्लोका निहिता लोकिनश्च । लोकिन: - लोकवासिनः । शिष्टं स्पष्टम् । स प्राणस्तदु वाङ्मनः। उशब्दोऽवधारणे । प्राणादिकमपि तदात्मकमित्यर्थः । तदेतत्सत्यं तदमृतं तद्वेद्धव्यं सोम्य । विद्धि । तदेतदक्षरं सत्यम् - अविनाशि अमृतम् - असंसारि । भोग्यमिति वाऽर्थः । तदेव मनसा वेद्धव्यं विद्धि समाहितमनोविषयं विद्धि । तत्र मनःसमाधानं कुर्विति यावत् ॥"
                            }
                        ]
                    },
                    {
                        "verse_number": 13,
                        "original_text": "[ओंकारपूर्वकध्यानम् ]\nधनुर्गृहीत्वौपनिषदं महास्त्रं ह्युपासानिशितं 'सन्दधीत ।\nआयम्य तद्भावगतेन चेतसा लक्ष्यं तदेवाक्षरं सोम्य ! विद्धि ॥ ३ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "धनुर्गृहीत्वेति । औपनिषदं - उपनिषत्प्रसिद्धं प्रणवाख्यं धनुर्गृहीत्वा भगवदुपासनया स्थूलसूक्ष्मशरीराद्विवेचितात्मलक्षणं महास्त्रसंयोजितं शरं सन्दध्यात् । किं कृत्वा इत्यत्राह आयम्य तद्भागवतेन चेतसा । भगवत्प्रवणेन चेतसा तद्धनुरायम्य । प्रणवाख्यस्य धनुष आयमनं नाम प्रत्यक्परमात्मनोः शेषशेषिभावलक्षणार्थप्रकाशकत्वेन अनुसंहितत्वम् । तद्भावगतेन चेतसा इति पाठे तद्भावः तत्प्राप्तिः । तद्भावगतेन चेतसा तत्प्राप्तीच्छया शरमायम्येत्यर्थः । तस्य चाऽऽयमनं नाम सेन्द्रियान्तःकरणस्य तस्य विषयान्तरविमुखीकरणपूर्वकमक्षराख्यलक्ष्याभिमुखतया अवस्थापनम् । लक्ष्यं तदेवाक्षरं सोम्य । विद्धि । हे सोम्य ! तदेवाक्षरं लक्ष्यं जानीहि इत्यर्थः ॥"
                            }
                        ]
                    },
                    {
                        "verse_number": 14,
                        "original_text": "प्रणवो धनुः शरो ह्यात्मा ब्रह्म तल्लक्ष्यमुच्यते ।\nअप्रमत्तेन वेद्धव्यं शरवत् तन्मयो भवेत् ॥ ४ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "उक्तमर्थं विवृणोति प्रणवो धनुरिति । ओमित्यात्मानं युञ्जीत (महाना. १७-१५) इत्यात्मरूपशर'समर्पणे हेतुत्वात् प्रणवस्य धनुष्ट्वेन रूपणम् । अप्रमत्तेन वेद्धव्यं शरवत् तन्मयो भवेत् । अप्रमत्तेन - विषयान्तरविमुरवेन एकाग्रचित्तेन । वेधो हि तदेकशेषत्वेन तद्ध्यानम् । शरवत् तन्मय इति । यथा लक्ष्ये निमग्नस्य शरस्य लक्ष्यापेक्षया भेदकाकारास्फुरणम् , एवं परमात्मनि प्रणवेन समर्पितस्य प्रत्यगात्मनः तत्साम्यलक्षणां मुक्तिमापन्नस्य ज्ञानैकाकारस्य देवत्वमनुष्यत्वादिलक्षणभेदकाकारास्फूतिरेव तन्मयत्वम् इति द्रष्टव्यम् ॥"
                            }
                        ]
                    },
                    {
                        "verse_number": 15,
                        "original_text": "[सर्वजगदाधारभूतः परमात्मा मोक्षप्रापकः]\nयस्मिन् द्यौः पृथिवी चान्तरिक्षमोतं मनः सह प्राणैश्च सर्वै: ।\nतमेवैकं जानथ आत्मानमन्या वाचो विमुञ्चथ अमृतस्यैष सेतुः ॥ ५ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "सेतुः - यस्मिन् अक्षरे धुपृथिव्यन्तरिक्षमनःप्राणादिकं समवेतम् , तमेकमेव स्वेतरसमस्तवस्तुनियन्तृत्वेन व्यापकतया आत्मानं जानीत ; अनात्मविषया वाचस्त्यजत । कस्य हेतोः ? अमृतस्यैष सेतुः । नद्यादिषु हि सेतु: कूलस्य प्रतिलम्भकः । संसारार्णवपारभूतस्यामृतस्य एष प्रतिलम्भक इत्यर्थः ॥"
                            }
                        ]
                    },
                    {
                        "verse_number": 16,
                        "original_text": "[दृष्टान्तपूर्वक ब्रह्मणः सर्वाधारत्वम् ]\nअरा इव रथनाभौ संहता यत्र नाड्यः स एषोऽन्तश्चरते बहुधा जायमानः ।\nओमित्येवं ध्यायथात्मानम् , स्वस्ति वः, पाराय तमसः परस्तात् ॥ ६ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "अरा इव रथनाभौ संहता यत्र नाड्यः इति । सन्ततं सिराभिस्तु लम्बत्याकोशसंनिभम् (महा.ना. १०-९) इत्युक्तरीत्या यत्र - हृदये, रथनाभौ समर्पिता अरा इव, नाड्यः संहताः - संगताः, तत्र मध्ये स एषः - प्रकृत आत्मा, अजायमानो बहुधा विजायते । तस्य धीरा: परिजानन्ति योनिम् (तै.आर. ३-१३-३) इति देवादीनां समाश्रयणीयत्वाय तत्तज्जातीयस्वरूपसंस्थान- गुणकर्मसमन्वितः स्वीयस्वभावमजहदेव स्वेच्छया बहुधा जायमानः सन् चरते वर्तत इत्यर्थः तमसः परस्तात् वर्तमानाय वः पाराय' पारावारे परार्वाची तीरे (अ.को. १-१०-८) इति नैघण्टुकाः । प्राप्यभूतायेति यावत् । तत्पदप्राप्तये ओमित्येवमात्मानं ध्यायथेत्यन्वयः । एवं ध्यानाय प्रवृत्तेभ्यो युष्मभ्यं स्वस्ति भवतु ॥"
                            }
                        ]
                    },
                    {
                        "verse_number": 17,
                        "original_text": "यः सर्वज्ञस्सर्ववित् यस्यैष महिमा भुवि ।\nदिव्ये ब्रह्मपुरे ह्येष व्योम्नयात्मा प्रतिष्ठितः ॥ ७ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "यः सर्वज्ञः सर्ववित् इति । उक्तोऽर्थः । यस्यैष महिमा भुवि इति । भूलोके संसारतन्त्र प्रवर्तन रूप एष महिमा यदीयः इत्यर्थः, दिव्ये ब्रह्मपुरे ह्येष व्योम्नयात्मा प्रतिष्ठितः । यस्यैष महिमा भुवीति लीलाविभूत्यन्वय उक्तः । दिव्ये व्योम्नीति त्रिपाद्विभूतिरुक्ता इति व्यासार्यै: उक्तत्वात् वैकुण्ठाख्ये ब्रह्मपुरे परमे व्योम्नि अयमात्मा प्रतिष्ठित इत्यर्थः ॥"
                            }
                        ]
                    },
                    {
                        "verse_number": 18,
                        "original_text": "मनोमयः प्राणशरीरनेता प्रतिष्ठितोऽन्ने हृदयं सन्निधाय ।\nतद् विज्ञानेन परिपश्यन्ति धीरा आनन्दरूपममृतं यद्विभाति ॥ ८॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "मनोमयः प्राणशरीरनेता इति । मनोमयः - विशुद्धमनोग्राह्यः । प्राणशरीरनेता - प्राणश्च शरीरं च प्राणशरीरम् । तस्य नेता । जीवस्य प्राणशरीरलम्भक इत्यर्थः । यद्वा मनोमयः प्राणशरीरो भारूप: (छां.उ. ३-१४-२) इति श्रुतेः प्राणः शरीरमस्य प्राणशरीरः । स चासौ नेता च । प्रभुरित्यर्थः । अधिभूर्नायको नेता प्रभुः (अ.को. ३-११) इति हि नैघण्टुकाः । अन्ने - अन्नपरिणामे शरीरे प्रतिष्ठितो यः तस्मिन् चित्तं हृदयं संनिधाय तद् विज्ञानेन परिपश्यन्ति धीरा आनन्दरूपममृतं यद्विभाति । अमृतम् अस्पृष्टसंसारगन्धम् आनन्दरूपं यद्विभाति, तद्ब्रह्म विज्ञानशब्दितेन दर्शनसमानाकारेण उपासनेन धीराः - प्रज्ञाशालिनः परिपश्यन्ति - साक्षात्कुर्वन्ति इत्यर्थः ॥"
                            }
                        ]
                    },
                    {
                        "verse_number": 19,
                        "original_text": "भिद्यते हृदयग्रन्थिश्छिद्यन्ते सर्वसंशयाः ।\nक्षीयन्ते चास्य कर्माणि तस्मिन्दृष्टे परावरे ॥ ९ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तस्य फलमाह - भिद्यते हृदयग्रन्थिः इति । छिद्यन्ते । हृदयस्य अन्तःकरणस्य ग्रन्थयः - ग्रन्थिवद्दुर्मोचा रागद्वेषादयः । हृत्स्थानमयत इति व्युत्पत्त्या हृदयशब्दितो जीवो वा । ब्रह्मज्ञानेन सार्वज्ञ्यसिद्धेः सर्वविषयकाः संशया नश्यन्ति । अस्य च प्रारब्धव्यतिरिक्तानि पूर्वाणि अनेकभवार्जितानि कर्माणि च नश्यन्ति । नाशो नाम कर्मणां फलजननशक्तिविनाशः । तदधिगम उत्तरपूर्वाघयोः (ब्र.सू.४-१-१३) इति सूत्रे अघस्य विनाशकरणमुत्पन्नायाः तच्छक्तेर्विनाशकरणम् । शक्तिर्हि परमपुरुषाप्रीतिरेव इति भाषितम् । एतत् सर्वं कदा इत्यत्राह - तस्मिन् दृष्टे परावरे । परे अवरे यस्मात् सः परावरः । सर्वोत्कृष्टा अपि ब्रह्मादयो यस्मात् निकृष्टा इत्यर्थः । अथवा परावरे परावरशरीरके ; सर्वात्मभूते इत्यर्थः । तादृशे 'तस्मिन् दर्शनसमानाकारज्ञानविषयीकृते इत्यर्थः ।\nन च, अश्व इव रोमाणि विधूय पापं चन्द्र इव राहोर्मुखात् प्रमुच्य । धूत्वा शरीरमकृतं कृतात्मा ब्रह्मलोकमभिसम्भवामि (छां.उ. ८-१३-१) इति शरीरवियोगकाल एव पुण्यपापाख्यकर्मविनाशस्य श्रुतत्वात् साम्पराये तर्तव्याभावात् (ब्र.सू. ३-३-२७) इति सूत्रतद्भाष्ययोरपि तथैव प्रतिपादनात् , क्षीयन्ते चास्य कर्माणि तस्मिन् दृष्टे इति दर्शनसमानाकारज्ञानारम्भसमय एव श्रूयमाणः कर्मक्षयः कथमुपपद्यतामिति वाच्यम् - अस्मिन् वाक्ये श्रूयमाणः कर्मक्षयो दर्शनसमानाकारोपासनारम्भप्रीतस्य परमात्मनः 'तत्संप्राप्तौ उपासकस्याघं क्षमिष्ये इति संकल्परूपः । देहवियोगसमयभावी कर्मक्षयस्तु, क्षान्तम् इति संकल्परूप इत्यविरोधो द्रष्टव्यः ॥"
                            }
                        ]
                    },
                    {
                        "verse_number": 20,
                        "original_text": "हिरण्मये परे (पुरे) कोशे विरजं ब्रह्म निष्कलम् ।\nतच्छुभ्रं ज्योतिषां ज्योतिस्तद्यदात्मविदो विदुः ॥ १० ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "हिरण्मये परे (परे) कोशे इति । तस्यां हिरण्मयः कोश: (तै.आर. १-२७-११५) इति श्रुत्युक्तरीत्या स्वप्रकाशतया कमनीयतया वा हिरण्मयशब्दाभिलप्ये 'अप्युत्कृष्ट पदार्थोपलब्धिस्थानतया कोशतुल्ये परे उत्कृष्टे परमपदे । पुरे इति पाठोऽपि स्पष्टोऽर्थः । विरजम् । छान्दसमदन्तत्वम् । सत्त्वरजस्तमोऽतीतम् । निष्कलं - निरवयवमित्यर्थः । तच्छुभ्रं ज्योतिषां ज्योतिः । शुभ्रम् - अनवद्यम् । ज्योतिषां ज्योतिः - प्रकाशकानामपि इन्द्रियाणां प्रकाशकम् । ज्योतिश्शब्दितदीप्तियोगो विग्रह-द्वारको द्रष्टव्यः । तद्यदात्मनिदो विदुः । आत्मविदः तद्विदुः यदात्मतत्त्वमिति यावत्॥"
                            }
                        ]
                    },
                    {
                        "verse_number": 21,
                        "original_text": "न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः ।\nतमेव भान्तमनुभाति सर्वं तस्य भासा सर्वमिदं विभाति ॥ ११ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "ज्योतिषां ज्योतिष्ट्वं प्रपञ्चयति - न तत्र...... कुतोऽयमग्नि: इति । तस्मिन् दीप्यमाने नैतेषां सूर्यादीनां दीप्तिरस्तीत्यर्थः । ननु अतिभास्वररूपवति सूर्यादौ प्रत्यक्षेण अनुभूयमाने, तद्भासा च जगति भासमाने, न तत्र सूर्यो भाति इति प्रत्यक्षविरुद्धं कथमभिधीयत इत्यत्र आह - तमेव भान्तमनुभाति सर्वमिति । इदं जगद्भासकमादित्यादीनां परिदृश्यमानं रूपं न नैजम् किन्तु परमात्मदत्तं तदीयमेव तेजः । गीतञ्च भगवता - यदादित्यगतं तेजो जगद्भासयतेऽखिलम् । यच्चन्द्रमसि यच्चाग्नौ तत्तेजो विद्धि मामकम् ॥ (भ.गी. १५-१२) इति । विवृतं चैतद्भगवता भाष्यकृता - अखिलस्य जगतो भासकमेतेषामादित्यादीनां यत् तेजः, तन्मदीयं तेजः तैस्तैराराधितेन मया तेभ्यो दत्तमिति विद्धि इति । अतो याचितक'मण्डित पुरुषतुल्यानामेतेषां भास्वररूपशालिनामपि अनन्याधीन तेजस्त्वाभावात् , न भाति इति व्यपदेशो युज्यत इति भावः । तस्य भासा सर्वमिदं विभाति । सर्वप्रपञ्चभासकस्यापि सौर्यादितेजसस्तद्दत्तत्वेन स्वकीयत्वाभावादिति भावः । अत्र वक्तव्यं सर्वं कठवल्लीविवरणे (५-१५) उक्तं तत्रैव द्रष्टव्यम् ॥"
                            }
                        ]
                    },
                    {
                        "verse_number": 22,
                        "original_text": "[सर्वं ब्रह्मात्मकम् ]\nब्रह्मैवेदममृतं पुरस्ताद्ब्रह्म पश्चात् ब्रह्म दक्षिणतश्चोत्तरेण ।\nअधश्चोर्ध्वं च प्रसृतं ब्रह्मैवेदं विश्वमिदं वरिष्ठम् ॥ १२ ॥\n॥ इति द्वितीयमुण्डके द्वितीयखण्डः ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "उपसंहरति - ब्रह्मैवेदममृतम् इति । सर्वासु दिक्षु यदिदं दृश्यते, तत् सर्वं ब्रह्मैव इत्यर्थः। वरणीयतमं ब्रह्मैव इत्यर्थः । शिष्टं स्पष्टम् ॥\n॥ इति द्वितीयमुण्डके द्वितीयखण्डप्रकाशिका ॥"
                            }
                        ]
                    }
                ]
            },
            {
                "title": "Chapter - 3 Tṛtīya Muṇdaka",
                "number": 3,
                "verses": [
                    {
                        "verse_number": 1,
                        "original_text": "मुण्डकोपनिषत्\nतृतीयमुण्डके प्रथमखण्डः\n[जीवब्रह्मणोः वैलक्षण्यम् ।\n'द्वा सुपर्णा सयुजा सखाया समान वृक्षं परिषस्वजाते ।\nतयोरन्यः पिप्पलं स्वाद्वत्ति अनश्नन्नन्योऽभिचाकशीति ॥ १ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "ननु एकस्यैव ब्रह्मणः सर्वदेहानुप्रवेशे तस्य सुखदुःखभोक्तृत्वप्रसङ्गः 'इत्यत्राऽऽह - द्वा सुपर्णा इति । युज्यत इति युक् । युक्शब्दो गुणपरः । समानगुणकः सयुक् इति व्यासायैविवृतत्वात् । सयुजौ - समानगुणको अपहतपाप्मत्वादिगुणैः परस्परसमानौ, सखायौ - सहचरौ । द्वौ सुपर्णौ पक्षिसदृशौ, समानम् - एकं, वृक्षम् - वृक्षवत् छेदनार्हं शरीरम् समाश्रितौ इत्यर्थः । तयोरन्यः इति । तयोर्मध्ये अन्यतर: जीवः स्वादु - परिपक्वं पिप्पलं - कर्मफलं, भुङ्क्ते । अन्यस्तु परमात्मा अभुञ्जान एव प्रकाशते । अत्र शरीरतदाश्रयजीवपरादिविषयवाचकशब्दनिगरणेन विषयिवाचकवृक्षसुपर्णादिशब्दैः वृक्षत्वाध्यवसानलक्षणरूपकातिशयोक्तिः विच्छित्तिविशेषायेति द्रष्टव्यम् ॥"
                            }
                        ]
                    },
                    {
                        "verse_number": 2,
                        "original_text": "[ईश्वरमाहात्म्यज्ञानवतः मुक्तिनिरूपणम् ]\nसमाने वृक्षे पुरुषो निमग्नोऽनीशया शोचति मुह्यमानः ।\nजुष्टं यदा पश्यत्यन्यमीशमस्य महिमानमिति वीतशोकः ॥२॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "समाने वृक्षे इति । अनीशया - भोग्यभूतया प्रकृत्या मुह्यमान: पराभिध्यानात्तु तिरोहितं ततो ह्यस्य बन्धविपर्ययो, (ब्र.सू. ३-२-४) देहयोगाद्वा सोऽपि (ब्र.सू. ३-२-५) इत्युक्तन्यायेन तिरोहित परमात्मशेषत्वज्ञानानन्दलक्षणस्वस्वरूपः। सन् वृक्षे - वृक्षवत् छेदनार्हे एकस्मिन् शरीरे जीवः स्थूलोऽहं कृशोऽहम् इत्यादि तादात्म्यबुद्ध्या पांसूदकवत् तदेकतामापन्नः सन् तत्संसर्गकृतानि दुःखानि अनुभवतीत्यर्थः । जुष्टं यदा पश्यति इति । इतिशब्दो बुद्धिस्थप्रकारवचनः । चशब्दश्च अध्याहर्तव्यः । यदाऽसौ जीवो निमग्नात् स्वस्मात् धारकत्वनियन्तृत्वशेषित्वादिना विलक्षणं जुष्टं - स्वकर्मभिः प्रीतं परमात्मानम् , अखिल जगदीशन लक्षणमस्य महिमानं च यदा पश्यति । तदा वीतशोको भवतीत्यर्थः । केचित्तु - अनीशया - अनीशत्वेन असमर्थत्वेनेत्यर्थः । लौकिकोऽपि हि पंकादौ निमग्नः पंकादिसंबन्धेन मुह्यमानः - स्वयंनिर्गमनासमर्थत्वेन शोचन् स्वोद्धरणसमर्थं स्वयं पंकादावनिमग्नं स्वस्मिन् प्रीतिमत्त्वेन सुहृद्भूतम् , तस्योद्धरणसामर्थ्यं च दृष्ट्वा वीतशोको भवति तत्समाधिरत्रानुसन्धेयः । न च अस्मिन् पक्षे अनीशया भोग्यभूतया प्रकृत्या (१-३-४) इति भाष्यविरोध इति शंकनीयम् । भोग्यभूतयेत्यस्य अनीशयेत्येतद्विवरणरूपत्वाभावात् । तस्य सामर्थ्यलब्धार्थानुवादरूपत्वात् - इति वदन्ति ।\nननु कथं द्वा सुपर्णेति मन्त्रस्य जीवपरमात्मपरत्वम् । अन्त:करणजीवपरो ह्ययं मन्त्रः । पैङ्गिरहस्यब्राह्मणेऽस्य मन्त्रस्य तथा व्याख्यातत्वात् । तथा हि तयारन्य: पिप्पलं स्वाद्वत्तीति सत्त्वम् । अनश्नन्नन्यो अभिचाकशीति इति ज्ञः तावेतौ सत्त्वक्षेत्रज्ञौ इत्यत्र स्वाद्वत्तीत्येतदन्तस्य वाक्यस्य सत्त्वपरत्वम् , अनश्नन्नित्यादेः क्षेत्रज्ञपरत्वं च प्रतीयते । न च सत्त्वक्षेत्रज्ञशब्दौ जीवपरमात्मपरौ इति वाच्यम् - तयोः शब्दयोः अन्तःकरणजीवपरतया प्रसिद्धत्वात् । तदेतत् सत्त्वम् । येन स्वप्नं पश्यति अथ योऽयं शारीर उपद्रष्टा, स क्षेत्रज्ञः / तावेतौ सत्त्वक्षेत्रज्ञौ इति सत्त्वक्षेत्रज्ञशब्दयोः अन्तःकरणजीवशब्दाभ्यां पैङ्गिश्रुत्यैव व्याख्यातत्वाञ्च । येन पश्यतीति करणत्वप्रतीतेः सत्त्वं ह्यन्तःकरणम् ; स्वप्नद्रष्टुत्वाञ्च क्षेत्रज्ञो जीवः । अतोऽयं मन्त्रः अन्तःकरणजीवपरः इति चेत् -\n'न तावत् जीवपरमात्मपरत्वमस्य मन्त्रस्य अपवदितुं शक्यते । अनेन मन्त्रेण तुल्यार्थतया प्रत्यभिज्ञायमाने समाने वृक्षे पुरुषो निमग्न: इत्यनन्तरे मन्त्रे जीवपरयोः प्रतिपन्नत्त्वात् । अस्य मन्त्रस्य तदैकार्थ्याञ्च । समानं वृक्षं परिषस्वजाते, समाने वृक्षे पुरुषो निमग्न: इति तयोरैकार्थ्यं हि प्रतीयते । समाने वृक्षे इति मन्त्रे च पुरुषो जीवः । अन्तः करणस्य पुरुषशब्दवाच्यत्वाभावात् । शोचति मुह्यमानः पश्यति वीतशोक: इति पदानामस्वारस्यप्रसङ्गाच्च, अन्यश्च परमात्मा ; ईशशब्दोक्तत्वात्; स्वविषयज्ञानेन वीतशोकत्वहेतुत्वाञ्च । न केवलमनन्तर मन्त्रैकार्थ्यात् द्वा सुपर्णेतिमन्त्रस्य जीवपरमात्मपरत्वम् ; किंतु स्ववाक्ये स्वाद्वत्ति, अनश्नन्नन्यः इति भोक्तृत्वाभोक्तृत्वश्रवणाञ्च तदवसीयते । चक्षुश्श्रेत्रादीनां द्रष्टुत्वश्रोतृत्वादिवत् अन्त:करणस्यापि करणत्वादेव भोक्तृत्वं हि न संभवति । जीवस्य च वृक्षशब्दोक्तदेहपरिष्वङ्गदशायामेव अनश्नत्त्वमपि नोपपद्यते ॥\nतर्हि पैङ्गिश्रुतेः कोऽर्थः । उच्यते, सत्त्वं बद्धजीवः । द्वव्यासु व्यवसायेषु सत्वमस्री तु जन्तुषु (अ.को. ३-३-२१३) इति नामानुशासनात् जन्तुपरत्त्वावगतेः । जन्तुश्च चेतनः । प्राणी तु चेतनो जन्मी जन्तुर्जन्यशरीरिण: (अ.को. १-४-३०) इति नामपाठात् । वन्यान् विनेष्यनिव दुष्टसत्त्वान् (रघु. २-८) इति प्रयोगात् - न तदस्ति पृथिव्यां वा दिवि देवेषु वा पुनः / सत्त्वं प्रकृतिजैर्मुक्तं यदेभिः स्यात् त्रिभिर्गुणैः ॥ (भ.गी. १८-४०) इति दर्शनाच्च । क्षेत्रज्ञशब्दश्चात्र परमात्मपरः । अर्थान्तरप्रसिद्धाकाश प्राणादिशब्दवत् अर्थानुपपत्त्या परमात्मपरत्वोपपत्तेः । विष्णोर्नामसहस्रं मे (महा.भा.शां. १४९-१२) इत्युपक्रम्य, क्षेत्रज्ञोऽक्षर एव च (महा.भा.शां. १४९-१५) इति परमात्मनि प्रयोगात् । क्षेत्रं जानातीति अवयवार्थस्य तस्मिन्नेव पुष्कलत्वाञ्च ॥\nमोक्षधर्मे -\nततस्रैगुण्यहीनास्ते परमात्मानमञ्जसा ।\nप्रविशन्ति द्विजश्रेष्ठ ! क्षेत्रज्ञं निर्गुणात्मकम् ॥\nसर्वावासं वासुदेवं क्षेत्रज्ञं विद्धि तत्त्वतः /(महा.भा.शां.३३२-१६,१७)\nइति तत्रैव -\nविश्वमूर्धा विश्वभुजो विश्वपादाक्षिनासिकः ।\nएकश्चरति क्षेत्रेषु स्वैरचारी यथासुखम् ॥\nक्षेत्राणि च शरीराणि ज्ञानानि च शुभाशुभे।\nतानि वेत्ति स योगात्मा तत: क्षेत्रज्ञ उच्यते ॥ (महा.भा.शां.३३९-५,६)\nइति प्रयोगात् । तत्रैव कपिलासुरिसंवादे - ज्ञानानामासुरे क्षेत्रे' क्षेत्रज्ञो द्रष्टा शुचिरुपेक्षकः । ज्ञातृको बुद्ध्यमानाप्रतिबुद्धयोः परममृतं विदित्वा निरवयवम् अनामयमस्माद् दुःखात् विमुच्यत एव इति बुद्ध्यमानाप्रतिबुद्धशब्दाभिहितयोः चिदचितोः परस्य क्षेत्रज्ञशब्देनाभिधानात् । तत्रैव पञ्चविंशतितत्त्वानि वर्गशब्देनोक्त्वा, एतस्माद् वर्गादपवृत्तः अपवर्गदः क्षेत्रज्ञः शुचिरुपेक्षको बुद्ध्यमानाप्रतिबुद्धयोः परस्तात् इति । तत्रैव अन्यदुदकम् अन्यत् पुष्करपर्णम् , तथाऽन्यत् क्षेत्रम् अन्यः पुरुषः पञ्चविंशक: अन्यश्चास्मात् क्षेत्रज्ञः इति, पुनश्च तत्रैव - एवमासुरे ! अन्यद्द्रव्यम् अन्यः पुरुषः पञ्चविंशतितत्त्वम् अन्योऽस्मात् क्षेत्रज्ञ: इति पञ्चविंशात् परस्मिन् क्षेत्रज्ञशब्दप्रयोगात् । सनत्कुमारनारदसंवादे च -\nपश्यः पश्यति पश्यन्तमपश्यन्तं च पश्यति ।\nपश्यन्तं पश्य पश्यत्वात् पश्यापश्ये न पश्यत: ॥\nइति श्लोकमुक्त्वा प्रकृति क्षेत्रं क्षेत्रज्ञं च अपरः क्षेत्रज्ञ: षङ्विशकोऽनुपश्यति ; न तु पञ्चविंशक: क्षेत्रज्ञः प्रकृतिर्वा, परं क्षेत्रज्ञं पश्यति इति प्रयोगाच्च । अत्र हि आत्मशब्दवत् क्षेत्रज्ञशब्दस्य जीवपरसाधारणस्य पञ्चविंशक - परशब्दविशेषितस्य जीवपरमात्मविषयत्वदर्शनाच्च ।\nयोऽस्यात्मन: कारयिता तं क्षेत्रज्ञं प्रचक्षते ।\nय: करोति तु कर्माणि स भूतात्मेति चोच्यते ॥ (म.स्मृ.१२-१२) इति मानवप्रयोगाच्च ।\nयेन स्वप्नं पश्यति इत्यत्र 'येनेति' इत्थंभावे तृतीया । येन विशिष्टः परमात्मा स्वप्नं पश्यतीत्युच्यते । ततश्च काठिन्यवान् यो बिभर्ति (वि.पु.) इति पृथिवीद्वारा काठिन्यवत् स्वप्नद्रष्टत्वम् । जीवद्वारा परमात्मविशेषणं भवतीति न विरोधः । शारीरशब्दश्च तस्यैष एवशारीर आत्मा(ते.आन. ६) इतिवत् अत्रैव स्वव्यतिरिक्तसमस्तचिदचिच्छरीरके परमात्मन्युपपद्यते । उपद्रष्टेति निरुपाधिकद्रष्टृत्वं च तस्यैव उपपद्यते । एवं शारीर उपद्रष्टेति पदद्वयेन परस्य क्षेत्रज्ञशब्दवाच्यत्त्वमुपपादितं भवति । अतो द्वा सुपर्णेति मन्त्रो जीवपरमात्मपरः ॥ ( श्रु.प्र. १-३-६)\nकिं च इयदामननान् इत्यधिकरणे - द्वासुपर्णा इति मन्त्रे भोकभोक्त्रोः प्रतिपाद्यता ; ऋतं पिबन्तौ (कठ.उ. ३-१) इत्यत्र तु भोक्त्रोरेव प्रतिपाद्यता, पिबन्ताविति श्रवणात् न च पिबन्तावित्येतत् छत्रिन्यायेन पिबदपिबत्समुदायलक्षकमिति वाच्यम् । मुख्यार्थपरित्यागे कारणाभावादिति पूर्वपक्षं कृत्वा ऋतं पिबन्तौ द्वा सुपर्णा इत्यत्र च द्वित्वसंख्याप्रतीतेरैक्यं प्रतीयते । तत्र च द्वा सपणेति मन्त्रे तयोरन्यः पिप्पलं स्वाद्वत्त्यनश्नन्नय: इति अशनायाद्यतीतः परमात्मा प्रतीयते । अत एव जुष्टं यदा पश्यत्यन्यमीशम् इति वाक्यशेषे परमात्मन एव प्रतिपादनं दृश्यते । ऋतं पिबन्तौ इति मन्त्रे च अन्यत्र धर्मात् (कठ.उ. २-१४) इत्युपक्रमेण परमात्मनः प्रकृतत्वात् , यः सेतुरीजानानामक्षरं ब्रह्म यत् परम् (कठ.उ. ३-२) इति परमात्मविषयवाक्यशेषाञ्च परमात्मैव प्रतिपाद्यः । अतः ऋतं पिबन्तौ इत्येतत् छत्रिन्यायेन योज्यम् । अतो वेद्याभेदात् विद्याऽभेदः इति तदीयभाष्य एव प्रतिपादिततया तयोर्मन्त्रयोः भिन्नार्थत्वसमर्थनस्य तद्विरुद्धत्वात् ॥\nतस्मात् द्वा सुपर्णेति मन्त्रः जीवपरमात्मपर एव । सत्त्वक्षेत्रज्ञशब्दावपि तत्परौ इत्येव युक्तम् । प्रकृतमनुसरामः ॥"
                            }
                        ]
                    },
                    {
                        "verse_number": 3,
                        "original_text": "[ज्ञानिन: भगवद्दर्शनेन भगवत्सारूप्यप्राप्तिः]\nयदा पश्यः पश्यते रुक्मवर्णं कर्तारमीशं पुरुषं ब्रह्म योनिम् ।\nतदा विद्वान् पुण्यपापे विधूय निरञ्जनः परमं साम्यमुपैति ॥३॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "यदा पश्यः पश्यते रुक्मवर्णम् इति । पश्यतीति पश्यः । पाघ्राध्माधेङ्दृश: श: (पा.सू. ३-१-१३५) इति शप्रत्ययः । शित्त्वात् पश्यादेशः । यस्मिन्काले पश्यः - ब्रह्मदर्शी, रुक्मवर्णम् - आदित्यवर्ण तमसः परस्तात् ; (श्वे.उ. ३-८) हिरण्यश्मश्रुर्हिरण्यकेश: (छां.उ. १-६-६) इत्युक्तरीन्या देदीप्यमान दिव्यमङ्गल विग्रहयुक्तम् , ईशं - जगदीशितारम् , तं कर्तारं - ब्रह्मयोनिम् तस्मादेतद्ब्रह्मेति निर्दिष्टाव्याकृतब्रह्मोपादानभूतम् , भगवानिति शब्दोऽयं तथा पुरुष इत्यपि । निरुपाधी च वर्तेते वासुदेवे सनातने ॥(पाद्मोत्तर.६-२५४-६६) इत्युक्तरीत्या पुरुषशब्दनिर्दिष्टं वासुदेवं यदा पश्यति, तदा पुण्यपापे निरस्य निरञ्जन: - निरस्तप्रकृतिलेपः सन् अपहतपाप्मत्वादिगुणाष्टकलक्षणेन ब्राह्मेण रूपेण परमसाम्यमुपैतीत्यर्थः । व्यासार्यै: ब्रह्मयोनिमित्यत्र षष्ठीतत्पुरुषे लक्षणाप्रसङ्गात् ब्रह्मयोनिशब्दयोः सामानाधिकरण्यमित्युक्तम् । तदतिसुन्दरम् ॥"
                            }
                        ]
                    },
                    {
                        "verse_number": 4,
                        "original_text": "[प्राणशब्दोक्त वासुदेवज्ञानी ब्रह्मज्ञानिनां श्रेष्ठः]\nप्राणो ह्येष यः सर्वभूतैः विभाति विजानन् विद्वान् भव ते नातिवादी।\nआत्मक्रीड आत्मरति: क्रियावानेष ब्रह्मविदां वरिष्ठः ॥ ४ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "प्राणो ह्येष सर्वभूतैर्विभाति इति । अत्र सर्वाणि ह वा इमानि भूतानि प्राणमेवाभिसंविशन्ति । (छां.उ. १-११-५) इत्यादाविव प्राणशब्द: परमात्मपरः । एष प्राणः - परमात्मा सर्वभूतैः - अश्रितो विभातीत्यर्थः । विजानन् विद्वान् भव ते नातिवादीति । भव इति लोण्मध्यमपुरुषैकवचनम् । विजानन् श्रवणमननाभ्यां जानन् , विद्वान् तमुपासीनः । तेन - परमात्मना अतिवादी भव - इति शिष्यं प्रति उपदेशः । अतीत्यसर्वान् वदितुं शीलमस्य सोऽतिवादी । यस्तु स्वोपास्यदेवतायाः सर्वातिशायित्वं वदति, सोऽतिवादीत्युच्यते । आत्मक्रीडः आत्मरतिः इति । यस्य क्रीडा आत्मन्येव नोद्यानादिषु, स आत्मक्रीडः । यस्य रतिः आत्मन्येव, न स्रक्चन्दनादिषु, स आत्मरतिः । रतिः स्तक्चन्दनादिजन्या प्रीतिः । क्रीडा उद्यानादिजन्याइति भूमाधिकरणे व्यासार्यैरुक्तत्वात् । क्रियावान् - अननुसंहितफलक्रियानुष्ठानशाली । एवं भूतश्च भव इति योजना । क्रियावत्त्वं किमर्थम् इत्यत्राऽऽह - एष ब्रह्मविदां वरिष्ठः - इति । क्रियया हि अन्तःकरणे परिशुद्धे ब्रह्मविद्यानिष्पत्त्या ब्रह्मविदां वरिष्ठः भवति ॥"
                            }
                        ]
                    },
                    {
                        "verse_number": 5,
                        "original_text": "[परमात्मप्राप्तिसाधनोक्तिः]\nसत्येन लभ्यस्तपसा ह्येष आत्मा सम्यग्ज्ञानेन ब्रह्मचर्येण नित्यम् ।\nअन्तःशरीरे ज्योतिर्मयो हि शुभ्रो यं पश्यन्ति यतयः क्षीणदोषाः ॥५॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "सत्येन लभ्यः इति । क्षीणदोषाः - रागादिदोषशून्याः । यतयः - जितेन्द्रियाः, यं पश्यन्ति, स शरीरान्तर्वर्ती, ज्योतिर्मयः - ज्ञानमयः शुभ्रः - निर्दोषः आत्मा, मनसश्चेन्द्रियाणां च ह्यैकाग्र्यं तपः इत्युक्तबाह्याभ्यन्तरेन्द्रियैकाग्र्यलक्षणतपसा, आगमोत्थज्ञानेन च, स्त्रीसंगादिराहित्यलक्षणनित्यब्रह्मचर्येण च, सत्येन - भूतहितवचनेन च, लभ्यः - साक्षात्कर्तव्यः । अथवा लभ्यः - प्राप्तव्य इत्यर्थः । प्राप्तिश्च उपासनाद्वारेति द्रष्टव्यम् ॥"
                            }
                        ]
                    },
                    {
                        "verse_number": 6,
                        "original_text": "[सत्यस्य स्तुतिः]\nसत्यमेव जयति नानृतं सत्येन पन्था विततो देवयानः ।\nयेनाक्रमन्ति ऋषयो ह्याप्तकामा यत्र तत् सत्यस्य परमं निधानम् ॥ ६ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "सत्येन लभ्यः इत्युक्तं सत्यं स्तौति सत्यमेव जयति नानृतम् । लोके सत्यमेव जयति ; नानृतम् । सत्यवादिना हि अनृतवादी पराभूयते अर्चिरादिरूपेण विततः - विस्तीर्णो देवयानाख्यः पन्थाः - सत्येन हि भवति - सत्यवादिनो हि भवतीत्यर्थः । तं मागं विशिनष्टि - येनाऽऽक्रमन्ति ऋषयः ह्याप्तकामाः । आप्तकामा: - विगततृष्णाः । ऋषयः - तत्त्वदर्शिनः, येन मार्गेण तत् प्राप्नुवन्ति हि । किं तदित्यत्राह - यत्र तत् सत्यस्य परमं निधानम् यत्र - स्थाने, सत्यवदनस्य परमप्रयोजनभूतं मूर्तं ब्रह्म आस्ते तत् स्थानमित्यर्थः ॥"
                            }
                        ]
                    },
                    {
                        "verse_number": 7,
                        "original_text": "[परमात्मनः बृहत्त्वादिविशेषणोक्तिः]\nबृहञ्च तद्दिव्यमचिन्त्यरूपं सूक्ष्माञ्च तत् सूक्ष्मतरं विभाति ।\nदूरात् सुदूरे तदिहान्तिके च पश्यत्स्विहैव निहितं गुहायाम् ॥ ७ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "अर्चिरादिप्राप्यं विशिनष्टि - बृहञ्च तद्दिव्यम् इति । स्वरूपतो गुणतश्च बृहत् दिव्यं - परमाकाशनिलयम् अचिन्त्यरूपं - वाङ्मनसागोचरकमनीयरूपवत् सूक्षमात् - सर्वाचेतनान्तःप्रवेशनसमर्थात् जीववर्गादपि तदनुप्रवेशसमर्थतया सूक्ष्मतरं दीप्यते तत् । दूरात् सुदूरे प्रकृतेः परस्तात् वर्तमाने परमपदे इहान्तिके - अण्डान्तर्वर्तिनि रविमण्डले, पश्यत्सु - ब्रह्मदर्शिषु इहैव गुहायां - हृदयाकाशे च निहितं - स्थितमित्यर्थः ॥"
                            }
                        ]
                    },
                    {
                        "verse_number": 8,
                        "original_text": "[भगवत्कृपयैव तदृर्शनम् ]\nन चक्षुषा गृह्यते नापि वाचा नान्यैर्देवैस्तपसा कर्मणा वा ।\nज्ञानप्रसादेन विशुद्धसत्त्वस्ततस्तु तं पश्यति (ते) निष्कलं ध्यायमानः ॥८॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "न चक्षुषा गृह्यते इति । देवा: - इन्द्रियाणि । शिष्टं स्पष्टं । ज्ञानप्रसादेन इति । ज्ञायते अनेनेति व्युत्पत्त्या प्रज्ञा च तस्मात् प्रसृता पुराणी (श्वे.उ.४-१८) इति श्रुत्युक्तरीत्या ज्ञानप्रसारणहेतुः परमात्मा ज्ञानशब्देनोच्यते । अयमन्वयः निष्कलं परमात्मानं ध्यायन् परमात्मप्रसादेन विशुद्धान्तःकरणो भवति तदनन्तरं तं पश्यति - दर्शनसमानाकारज्ञानेन तं विषयीकरोतीत्यर्थः ॥"
                            }
                        ]
                    },
                    {
                        "verse_number": 9,
                        "original_text": "[जीवात्मस्वरूपनिरूपणम् ]\nएषोऽणुरात्मा चेतसा वेदितव्यो यस्मिन् प्राणः पञ्चधा संविवेश ।\nप्राणैश्चित्तं सर्वमोतं प्रजानां यस्मिन् विशुद्धे विभवत्येष आत्मा ॥ ९ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "एषोऽणुः इति । यस्मिन् - आत्मनि प्राणापानादिपञ्चरूपेण विभक्तः प्राण - आश्रितः; प्राणैः - इतरैरिन्द्रियैः सह प्रजानां सर्वमपि मन आश्रितम् । यस्मिंश्च - परमात्मनि विशुद्धे - प्रसन्ने सति एषैः - जीवात्मा, विभवति - अपहतपाप्मत्वादिगुणाष्टकविशिष्टतया आविर्भवति स एषः अणुः - दुर्विज्ञेयः, आत्मा विशुद्धेन मनसा ग्राह्य इत्यर्थः ॥"
                            }
                        ]
                    },
                    {
                        "verse_number": 10,
                        "original_text": "यं यं लोकं मनसा संविभाति विशुद्धसत्त्वः कामयते यांश्च कामान् ।\nतं तं लोकं जयते (ति) तांश्च कामांस्तस्मादात्मज्ञं ह्यर्चयेद् भूतिकामः ॥ १० ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "यं यं लोकम् इति । संविभाति - संकल्पयतीत्यर्थ: कामान् - स्त्र्यादीन् , जयते - जयति वशीकरोतीत्यर्थः । शिष्टं स्पष्टम् । तस्मादात्मज्ञं ह्यर्चयेद् भूतिकामः । यस्मादेवमसौ वशीकृतलोककामतया लोकान् कामांश्च प्राप्तुं च शक्नोति, तस्मादैश्वर्यादिकामः, प्रीतोऽसावात्मज्ञः मह्यमभिलषितं वरं प्रयच्छति इति बुद्धया पूजयेदित्यर्थः ॥\n॥ इति तृतीयमुण्डके प्रथमखण्डप्रकाशिका ॥"
                            }
                        ]
                    },
                    {
                        "verse_number": 11,
                        "original_text": "मुण्डकोपनिषत्\nतृतीयमुण्डके द्वितीयखण्डः\n[आत्मतत्त्वज्ञानात् मोक्षप्राप्तिः]\nस वेदैतत् परमं ब्रह्म धाम यत्र विश्वं निहितं भाति शुभ्रम् ।\nउपासते पुरुषं ये ह्यकामास्ते शुक्रमेतदतिवर्तन्ति धीराः ॥ १ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "आत्मवित्पूजायाः मोक्षफलकत्वमाह - स वेदैतत् इति । यत्र - ब्रह्मणि, विश्वं - जीवजातम् निहितम् , शुभ्रम् - निर्मलं स्वप्रकाशं भाति, एतत् - ईदृशं सवकामास्पदतया धाम - शब्दितं परमं ब्रह्म - नारायणं, सः - पूर्वप्रकृतः आत्मज्ञः वेद इत्यर्थः । अतः ये धीराः - प्रज्ञाशालिनः तादृशमात्मज्ञं पुरुषं - 'फलान्तर कामनारहिता मुमुक्षवः सन्तः परमात्मानमिव उपासते ते एतच्छुक्रम् - चरमधातुम् , अतिक्रम्य वर्तन्ते - जन्मशून्या भवन्तीत्यर्थः ॥"
                            }
                        ]
                    },
                    {
                        "verse_number": 12,
                        "original_text": "[आत्मज्ञस्य पर्याप्तकामत्वम् ]\nकामान् यः कामयते मन्यमानः स कामभिर्जायते तत्र तत्र ।\nपर्याप्तकामस्य कृतात्मनस्तु इहैव सर्वे प्रविलीयन्ति कामाः ॥ २ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "कामान् यः कामयते इति । यस्तु - देवत्वमनुष्यत्वादीन् कामान् - भोग्यतया मन्यमानः कामयते, सः तत्र तत्र - देवत्वमनुष्यत्वादौ कामभि: - कामैः 'तत्तत्कामवशादिति' यावत् । देवमनुष्यादिरूपेण जायते । पर्याप्त - परि पूर्णे ब्रह्मणि कामनावत: कृतात्मनः - विदितात्मतत्त्वस्य तु इहैव - अस्मिन्नेव जन्मनि, सर्वाः आशाः लुप्ताः अत: न जन्मान्तरप्रसक्तिः इत्यर्थः । कृतात्मनः इत्यत्र शब्ददर्दुरं करोति (पा.सू. ४-४-३४) इत्यत्रेव कुञः ज्ञानमर्थः ।"
                            }
                        ]
                    },
                    {
                        "verse_number": 13,
                        "original_text": "[आत्मप्राप्तिसाधनम् ]\nनायमात्मा प्रवचनेन लभ्यो न मेधया न बहुना श्रुतेन ।\nयमेवैष वृणुते तेन लभ्यस्तस्यैष आत्मा विवृणुते तनूँ स्वाम् ॥ ३ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "नायमात्मा प्रवचनेन इति । प्रवचनशब्देन मननं लक्ष्यते ; तत्साधनत्वात् । मेधाशब्दश्च निदिध्यासनवाची । श्रवणमनननिदिध्यासनैः केवलैः न प्राप्य इत्यर्थः । पुनः केनेत्यत्राह - यमैवेष वृणुते तेन लभ्यः । एषः - परमात्मा, यम् - उपासकम् वृणुते तेन प्राप्यः । वरणीयेन प्राप्य इति यावत् । प्रियतमश्च वरणीयो भवति । प्रियतमत्वं च स्वस्मिन् प्रीतिमत एव । अतश्चायमर्थो लभ्यते 'यस्तु परमात्मनि निरतिशयप्रीतिमान् , स परमात्मानं प्राप्नोति इति प्रीतिरूपापन्नभगवदुपासनस्य 'भगवत्प्राप्ति हेतुत्वमित्यर्थः । तस्यैष आत्मा विवृणुते तनूं स्वाम् । तादृशस्य उपासकस्य एष आत्मा स्वात्मानं प्रकाशयति । स्वानुभवमुत्पादयतीत्यर्थः ॥"
                            }
                        ]
                    },
                    {
                        "verse_number": 14,
                        "original_text": "[ब्रह्मप्राप्त्यै बलादि उपायाः]\nनायमात्मा बलहीनेन लभ्यो न च प्रमादात् तपसो वाप्यलिङ्गात् ।\nएतैरुपायैर्यतते यस्तु विद्वांस्तस्यैष आत्मा 'विशते ब्रह्मधाम ॥ ४ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "नायमात्मा बलहीनेन इति । अयमात्मा अवसन्नमनसा न लभ्यः । अवसादो नाम देशकालवैगुण्यादिजन्यं दैन्यम् । तदभावो हि बलम् । प्रमादः अनवहितचित्तता तपश्शब्दः तपःप्रधानसंन्यासाश्रमपरः । तप एव' द्वितीय इतिवत् । तस्य च लिङ्गं शिखा-यज्ञोपवीत-शिक्य-जलपवित्रादि । तद्रहितात् संन्यासादपि इत्यर्थः । तपसः इत्येतत् आश्रमान्तरस्याप्युपलक्षणम् । सर्वाश्रमाणामपि ब्रह्मविद्याधिकारसत्त्वादिति द्रष्टव्यम् । लिङ्गशून्यैराश्रमैः न प्राप्य इत्यर्थः । आश्रमलिङ्गानि अपेक्षितानीति यावत् । एतैरुपायैः । इति । उक्तैः बलाप्रमादसलिङ्गाश्रमैः यो विद्वान् ब्रह्मप्राप्तये यतते तस्य एषः - तादृशोपायसंस्कृतः आत्मा - स्वरूपं धाम - प्राप्यं परं ब्रह्म प्राप्नोतीत्यर्थः ॥"
                            }
                        ]
                    },
                    {
                        "verse_number": 15,
                        "original_text": "[ज्ञानिनां परमात्मना परमसाम्यापत्तिप्राप्तिः]\nसंप्राप्यैनमृषयो ज्ञानतृप्ताः कृतात्मानो वीतरागाः प्रशान्ताः ।\nते सर्वगं सर्वतः प्राप्य धीरा युक्तात्मानः सर्वमेवाविशन्ति ॥ ५ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "संप्राप्यैनम् इति । ऋषयः - तत्त्वदर्शिनः, एनम् - परमात्मानम् , संप्राप्य - जीवद्दशायामेव अनुभूय तेनानुभवेन संतुष्टाः, कृतात्मानः - लब्धात्मसत्ताकाः, अपगतविषयाशाः, अत एव प्रशान्ताः निगृहीतेन्द्रियाश्च ये सन्तीत्यर्थः । ते सर्वदेशावच्छेदेन अन्तर्बहिश्च सर्ववस्तुगतं परमात्मानं देशविशेषविशिष्टं प्राप्य आविर्भूतब्राह्मरूपविशिष्टात्मानः धर्मभूतज्ञानेन सर्वं वस्तुगत्या प्राप्नुवन्ति ; सर्वमनुभवन्तीत्यर्थः ॥"
                            }
                        ]
                    },
                    {
                        "verse_number": 16,
                        "original_text": "[ब्रह्मज्ञानेन मुक्तिः]\nवेदान्तविज्ञानसुनिश्चितार्थाः संन्यासयोगाद्यतयः शुद्धसत्त्वाः ।\nते ब्रह्मलोकेषु (तु) परान्तकाले परामृतात् परिमुच्यन्ति सर्वे ॥६॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "वेदान्तविज्ञानेति । ये यतयः - निर्जितेन्द्रियग्रामाः, काम्यकर्मसंन्यासेन शुद्धसत्त्वा: - परिशुद्धान्तःकरणा: वेदान्तश्रवणजन्यज्ञानेन निर्ज्ञात परमात्मतत्त्वाः' इत्यर्थः । ते ब्रह्मलोके तु परान्तकाले परामृतात् परिमुच्यन्ति सर्वे । ब्रह्मैव लोको ब्रह्मलोकः । तत्र वर्तमानाः ब्रह्मनिष्ठाः, परान्तकाले - अन्तकाले च मामेव (भ.गी. ८-५) इत्युक्त चरमदेहावसानसमये परामृतात् - प्रसन्नात् ब्रह्मणो हेतोः सर्वे परिमुच्यन्ते इत्यर्थः इति । विशेषं च दर्शयति (ब्र.सू. ४-३-१५) इति सूत्रे व्यासार्यैरयं मन्त्रखण्डो विवृतः । ते ब्रह्मलोकेषु परान्तकाले परामृताः परिमुच्यन्ति सर्वे इति पाठे, ते चरमशरीरावसाने भगवल्लोकेषु, परम् अमृतशब्दितं ब्रह्म प्राप्यत्वेन येषां ते परामृताः - ब्रह्म प्राप्ता इति यावत् - स्वरूपतिरोधायकाविद्यया सवासनं विमुक्ता भवन्ति । परं ज्योतिरुपसंपद्य - स्वेनरूपेणाभिनिष्पद्यते (छां.उ. ८-१२-२) इति श्रुतेरित्यर्थः । न च भगवल्लोकस्यैकतया कथं बहुत्वम् इति शंकनीयम् परस्य ब्रह्मणः परिपूर्णस्य सर्वगतस्य सत्यसंकल्पस्य स्वेच्छापरिकल्पिता: स्वासाधारणा: अप्राकृताश्च लोका: नात्यन्ताय न सन्ति, श्रतिस्मृतीतिहासपुराणप्रामाण्यात् (४-३-११) इति भगवता भाष्यकृता उक्तत्वात् ।"
                            }
                        ]
                    },
                    {
                        "verse_number": 17,
                        "original_text": "[मोक्षकाले देहजनकसर्वकलानां परमात्मनि संगतत्त्वम् ]\nगताः कलाः पञ्चदश प्रतिष्ठा देवाश्च सर्वे प्रतिदेवतासु ।\nकर्माणि विज्ञानमयश्च आत्मा परेऽव्यये सर्व एकीभवन्ति ॥ ७ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "गताः कलाः पञ्चदश इति । मुच्यमानजीवोपकारिकाः, स प्राणमसृजत प्राणाच्छ्रद्धाम् (प्र.उ. ६-४) इत्यादिप्रश्नोपनिषदुक्तप्राणादिनामान्तषोडशकलामध्ये कर्मव्यतिरिक्ताः पञ्चदशकलाः स्वस्वप्रकृतिषु संश्लेषविशेषयुक्ता भवन्ति देवाः - वागादीन्द्रियाणि तत्तदधिष्ठात्रादित्यादिदेवतासु, प्रतिष्ठां - संसर्गविशेषं गच्छन्ति, न तु लीयन्ते । इन्द्रियादीनामाकल्पस्थायित्वात् । यत्रास्य पुरुषस्य मृतस्याग्निं वागप्यति वातं प्राणश्चक्षुरादित्यम् (बृ.उ. ५-२-१३) इत्यादिषु वागादीनामग्नयाद्यप्ययश्रवणस्य भाक्तत्वमिति अग्नयादिगतिश्रुतेरिति चेन्न भाक्तत्वात् , (ब्र.सू. ३-१-४) इति सूत्रितत्वात् । कर्माणि विज्ञानमयश्चेति । यानि च कर्माणि अदत्तफलानि दर्शनसमानाकारज्ञानारंभसमये क्षमिष्ये इति संकल्पविषयभूतानि तानि कर्माणि विज्ञानमय आत्मा च अक्षरात्परतः परः (मु.उ. २-१-२) इति सर्वस्मात्परभूते अव्यये - अक्षरे एकीभवन्ति - परमात्मप्रीत्यप्रीतिरूपाणां कर्मणां तत्रैकीभावः तद्धर्मभूतज्ञाने लय एव । जीवस्यैकीभावो नाम नामरूपात्मकभेदकाकारप्रहाणम् । कर्मणां नाशात् कलानां मुच्यमानं प्रति नोपकरणत्वमिति भावः ॥"
                            }
                        ]
                    },
                    {
                        "verse_number": 18,
                        "original_text": "[ब्रह्मज्ञानिनः परमपुरुषसाम्यप्राप्तिः]\nयथा नद्यः स्यन्दमानाः समद्रे अस्तंगच्छन्ति नामरूपे विहाय ।\nतथा विद्वान्नामरूपाद्विमुक्तः परात्परं पुरुषमुपैति दिव्यम् ॥ ८ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तदेवोत्तरमन्त्रेण यथा नद्यः स्यन्दमानाः इति - विशदयति - यथा गङ्गायमुनासरस्वत्यादिनद्यः स्वोत्पत्तिस्थानेभ्य: 'प्रसृताः' गङ्गायमुनासरस्वत्यादीनि नामानि शुक्लकृष्णलोहितादीनि रूपाणि च विहाय समुद्रे एकतामिव भजन्ते । विद्वान् तद्वदेव भेदकैर्नामरूपादिभिः विमुक्तःसन् , दिव्यो ह्यमूर्तः पुरुषः इति मन्त्रप्रतिपाद्यं पुरुषं प्राप्नोति । यथा नदीसमुद्रजलयोर्वस्तुतो नैक्यम् , अपि तु भेदकाकारप्रहाणमात्रम् , एवमिहापि मुक्तस्य परमात्मना, पूर्वमुक्तात्मभिरपिनैक्यम् । अपि तु परमसाम्यमात्रम् । अत एव कठवल्लयाम् यथोदकं शुद्धे शुद्धमासिक्तं तादृगेव भवति (कठ.उ. २-१-१५) इति सादृश्यमेवोक्तम् । न तु तद्भावः ।\nननु अवयवातिरिक्तावयव्यन्तराभाववादिनाम् परस्परसदृशानां घटावयवानां भिन्नानामेव सतामेकत्वावस्थाश्रयत्ववत् , कुण्डलकटकादीनां मूषानिक्षिप्तानाम् अग्नितापद्रुतानां वस्तुतो भिन्नानामपि एकत्वावस्थाश्रयत्ववत् नदीसमुद्रजलयोरपि परस्परमिलितयोः संसगद्रव्ययोः एकत्वावस्थाश्रयत्वमस्ति । ततश्च निर्विशेषब्रह्मैकतापत्तिरेव परममुक्तिरिति चेत् न निर्गुणविद्याश्रेष्ठत्वेन पराभिमतायां प्रजापतिविद्यायामपि स तत्र पर्येति (छां.उ. ८-१२-३) इति मुक्तब्रह्मणोः आधाराधेयभावश्रवणात् । सत्यकामत्वसत्यसंकल्पत्वादिरूपधर्माणां मुक्तावेवाविर्भावस्य निर्गुणविद्याफलत्वेन उत्तराञ्चेदाविर्भूतस्वरूपस्तु (ब्र.सू. १-३-१८) इत्यत्र परैरप्यङ्गीकृतत्वात् । न च सत्यकामत्वं सत्यसंकल्पत्वं च जीवस्य स्वरूपमात्रमिति शक्यते वक्तुम् । कामशब्दोदितानां कामनाविषयसृज्य- पदार्थानाम् , संकल्पशब्दोदितस्य तत्सृष्टिहेतुमायावृत्तिविशेषस्य च \"स्वरूप'बहिर्भावावश्यंभावात् । तेषां च मुक्तावाविर्भावे कथं निर्विशेषतापत्तिः । अनाविर्भाव च प्रजापतिविद्यायाम् , य आत्माऽ पहतपाप्मा (छां.उ. ८-७-१) इत्यादिना गुणाष्टकोपदेशवैयर्थ्यम् । न हि प्रजापतिविद्यायां गुणाष्टकोपदेशस्य उपासनार्थत्वं संभवति; परैस्तत्रोपासनाविध्यनङ्गीकारात् । नापि तदवगत्यर्थ उपदेशः । मुक्तत्यर्थावगतेः शुद्धब्रह्मविषयत्वात् तत्त्वमसि (छां.उ. ६-८-७) इत्युपदेशस्थले ब्रह्मणो. जगदुपादानत्वादिवर्णनस्य 'अध्यारोपापवाद न्यायेन निष्प्रपञ्चत्वबोधनार्थतयेवात्र प्रकारान्तरेण सार्थकत्वोपपादनायोगात् । नापि प्रवर्त्य रुच्युत्पादनार्थः ; गुणकीर्तनस्य निर्गुणविद्यारुच्युत्पादकत्वासंभवात् । अतो निर्गुणविद्याप्रकरणे अपहतपाप्मत्वाद्युक्ते:\nआविर्भविष्यत्तया तद्बोधनार्थतयैव साफल्यं वाच्यम् । अतश्च मुक्तौ निर्विशेषब्रह्मभावापत्तिकथनमसंगतम् ॥"
                            }
                        ]
                    },
                    {
                        "verse_number": 19,
                        "original_text": "[नास्याब्रह्मवित् कुले भवति]\nस यो ह वै तत् परमं ब्रह्म वेद ब्रह्मैव भवति ।\nतरति शोकं, तरति पाप्मानं गुहाग्रन्थिम्यो विमुक्तोऽमृतो भवति ॥ ९ ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "स यो ह वैतत्परमं ब्रह्म वेद ब्रह्मैव भवति इति। वेदनं ध्यानविश्रान्तं ध्यानं श्रान्तं धुवास्मृतौ । सा च दृष्टित्वमभ्येति दृष्टिर्भक्तित्वमृच्छति ॥ इत्युक्तरीत्या प्रीतिरूपापन्नदर्शनसमानाकारोपासनयुक्तो भवति, सः ब्रह्मैव भवति - आविर्भूतब्राह्मरूपो भवति इत्यर्थः । आनुषङ्गिकं प्रयोजनमाह - नास्याब्रह्मवित्कुले भवति इति । अस्य कुले अब्रह्मवित् न भवतीत्यर्थः । तरतिशोकं तरति पाप्मानम् इति । स्पष्टोऽर्थः । गुहाग्रन्थिभ्यो विमुक्तोऽमृतो भवति । त्रिगुणात्मकप्रकृतिकारितरागद्वेषादिभ्य: विमुक्तः सन् आविर्भूतगुणाष्टको भवति ॥"
                            }
                        ]
                    },
                    {
                        "verse_number": 20,
                        "original_text": "[शिरोव्रतं कुर्वतां आथर्वणिकानां अक्षरब्रह्मविद्योपदेशः]\nतदेतदृचासभ्युक्तम् ।\nक्रियावन्तः श्रोत्रियाः ब्रह्मनिष्ठा: स्वयं जुह्वते एकर्षि श्रद्धयन्तः ।\nतेषामैवेतां ब्रह्मविद्यां वदेत शिरोव्रतं विधिवद्यैस्तु चीर्णम् ॥ १० ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तदेतदृचाऽभ्युक्तम् । एतद्विद्यासंप्रदानमभिमुखीकृत्य ऋमन्त्रेण उक्तम् । क्रियावन्तः श्रोत्रिया: इति । नित्यनैमित्तिकक्रियायुक्ताः अधीतवेदाः ब्रह्मबुभुत्सवः एकर्षिशब्दितं अग्निहोत्रं स्वयमेव जुह्वतीत्यर्थः । एकर्त्विङ्मात्रसाध्यत्वादग्निहोत्रस्य एकर्षित्वमित्यर्थः । यद्वा एकश्चासावृषिश्च । मुख्यर्षि:- परमात्मा, तथा प्राणा: (ब्र.सू. २-४-१) इत्यत्र ऋषिशब्दश्च सर्वज्ञे तस्मिन्नेव युज्यते इति भाषितत्वात् । श्रद्धयन्तः - तत्र श्रद्धायुक्ताः इत्यर्थः ॥ तेषामेवैतां ब्रह्मविद्यां वदेतेति । अत्र विद्याशब्दो ग्रन्थसंदर्भे वर्तते । तेषामेवैतां ब्रह्मप्रतिपादिकां 'वेदरूपां प्रब्रूयात् : यैः शिरसि अङ्गारपात्रधारणलक्षणम् आथर्वणिकानां वेदव्रतत्वेन प्रसिद्धं यथाशास्रमनुष्ठितमित्यर्थः । अयं चार्थः स्वाध्यायस्य तथात्वे हि (ब्र.सू. ३-३-३) इति सूत्रभाष्ये स्पष्टः । इत्थं हि तदधिकरणम् - नानाशाखासु आम्नातानि वैश्वानराक्षरोपासनादीनि अभ्यासप्रकरणान्तराभ्यां भिद्यन्ते । इतरथा पुनश्श्रवणलक्षणाभ्यासस्य प्रकरणान्तरस्य च वैयर्थ्यप्रसङ्गात् इति शाखान्तराधिकरणपूर्वपक्षन्यायेन पूर्वपक्षे प्राप्ते - सर्ववेदान्तप्रत्ययं चोदनाद्यविशेषात् (ब्र.सू. ३-३-१) । सर्ववेदान्तेषु प्रतीयमानं वैश्वानराद्युपासनमेकमेव चोदविशेषात् चोदना तावत् वैश्वानरम् नाद्य उपासीतेत्यादिकैकरूपैव ब्रह्माप्राप्तिरूपफलसंयोगोऽप्यविशिष्टः । उपास्यरूपमप्यविशिष्टम् । वैश्वानरविद्येति समाख्याऽप्यविशिष्टा । अतः एकं वा संयोगरूपचोदनाख्याऽविशेषात् (पू.मी.सू. २-४-९) इति शाखान्तराधिकरणसिद्धान्तसूत्रोक्तन्यायेन उपासनैक्यमेव स्वीकर्तव्यम् । भेदान्नेति चेत् एकस्यामपि (ब्र.सू. ३-३-२) शाखान्तरे अभ्यासप्रकरणान्तरवशेन विद्याभेदावश्यंभावात् न विद्यैक्यम् , विद्यैक्ये पुनः श्रवणवैयर्थ्यप्रसङ्गात् इति चेन्न - एकस्यामपि विद्यायामध्येतृभेदात् पुनः श्रवणसार्थक्योपपत्तेः न विद्याभेदः । ननु विद्यैक्ये मुण्डकाम्नाताक्षरविद्यायाः ।\nशाखान्तराधीताक्षर विद्यैक्येन. तेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम् । इत्याथर्वणिकमात्रानुष्ठेयशिरोव्रताङ्गकत्वं शाखान्तराधीताक्षरविद्याया अपि स्यात् । न च इष्टापत्तिः । शिरोव्रतशून्यानाम् अनाथर्वणिकानामक्षरविद्यानिष्ठ न स्यात् । अत आथर्वणिकमात्रानुष्ठेयशिरोव्रताङ्गकमुण्डकाम्नाताक्षरविद्यायाः शाखान्तराधीताक्षरविद्या भिद्यत इत्यभ्युपगन्तव्यमिति चेत् - तत्राह - स्वाध्यायस्य तथात्वे हि समाचारेऽधिकाराच्च सववञ्च तन्नियम: (ब्र.सू. ३-३-३) तथात्वे इति निमित्तसप्तमी । स्वाध्यायस्य तथात्वसिदध्यर्थम् अध्ययनजन्यसंस्कारभाक्त्वसिद्ध्यर्थं शिरो'व्रतागाध्ययनेन उपनिषद्रूपस्वाध्यायस्य संस्कारो भवति । उपनिषदध्ययनाङ्गं शिरोव्रतम् न विद्याङ्गम् । नैतदचीर्णव्रतोऽधीते - इति शिरोव्रतस्याध्ययनसंयोगावगमात् , समाचाराख्ये - आथर्वणिकग्रन्थे इदमपि वेदव्रतेन व्याख्यातम् इति शिरोव्रते वेदव्रतशब्दप्रयोगाच्चाध्ययनाङ्गमेव शिरोव्रतम् : न विद्याङ्गम् । सववञ्च तन्नियमः - यथा सप्तसूर्यादयः शतौदनपर्यन्ताः सवहोमा आथर्वणिकैकाग्निसंबन्धात् । तत्रैव 'नियता' भवन्ति, एवं शिरोव्रतमपि आर्थर्वणिकाध्ययनसंबन्धात् तत्रैव नियतं भवति । दर्शयति च श्रुतिरुपासनस्य सर्ववेदान्तप्रत्ययत्वम् । तथा हि छान्दोग्ये तस्मिन् । यदन्तस्तदन्वेष्टव्यम् (८-१-१) इत्युक्त्वा , कितदत्र विद्यते, यदन्वेष्टव्यम् (८-१-१) इति प्रश्नपूर्वकम् अपहतपाप्मत्वादिगुणाष्टकविशिष्टः परमात्मा तस्मिन्नुपास्यः इत्युक्तम् । तैत्तिरीयके तु छान्दोग्यस्थं प्रतिनिर्दिष्टमुपजीव्य, तत्रापि दहरं गगनं विशोकस्तस्मिन्यदन्तस्तदुपासितव्यम (तै.ना. १०-२३) इति गुणाष्टकविशिष्टस्य परमात्मन उपासनमुच्यते । तदेतदुपजीवनं विद्यैक्यं दर्शयति । एवं सिद्धस्य विद्यैक्यस्य प्रयोजनमुच्यते उपसंहारोऽर्थाभेदात् विधिशेषवत्समाने च(ब्र.सू. ३-३-५) एवं सर्ववेदान्तेषु समाने सत्युपासनं वेदान्तान्तराम्नातगुणा: वेदान्तान्तरे उपसंहर्तव्या ; विधिशेषवत् - अर्थाभेदात् । यथैकस्मिन् वेदान्ते श्रुतो वैश्वानरदहरादिविधिशेषो गुणस्तद्विद्यासंबन्धात् तदुपकारायानुष्ठीयते, तथा वेदान्तान्तरोदितोऽपि गुणस्तसंबन्धित्वविशेषात उपसंहर्तव्यः । चशब्दोऽवधारणे । एवं गुणोपसंहारपादाद्ये स्थितम् ॥"
                            }
                        ]
                    },
                    {
                        "verse_number": 21,
                        "original_text": "तदेतत्सत्यमृषिरङ्गिराः प्रोवाच नैतदचीर्णव्रतोऽधीते ॥\nनमः परमऋषिभ्यो नमः परम (मर्षि!) ऋषिभ्यः ॥ ११ ॥\n॥ इति तृतीयमुण्डके द्वितीयः खण्डः ॥\n॥ समाप्ता च मुण्डकोपनिषत् ॥",
                        "commentaries": [
                            {
                                "author": "Rangaramanuja's Muṇdakopaniṣat Prakāśikā",
                                "commentary": "तदेतत्सत्यमृषिरङ्गिराः प्रोवाच इति। एतत् सत्यम् - अक्षरम् , अङ्गिरा ऋषिः शौनकाय प्रोवाच । नेतदचीर्णव्रतोऽधीते । अचीर्ण - शिरोव्रतेन एतन्नाध्येतव्यमित्यर्थः । तेषामेवैतां ब्रह्मविद्यां वदेत इति पूर्वमन्त्रे अचीर्णशिरोवताय एतदध्यापनं निषिद्धम् । अस्मिंस्तु वाक्ये अचीर्णशिरोव्रतस्य अध्ययनं निषिध्यत इति भेदो द्रष्टव्यः । इयमुपनिषत् सर्वाऽपि भगवत्परा इति भगवता बादरायणेन समन्वयाध्याये द्वाभ्यामधिकरणाभ्यां निर्णीतम् । अदृश्यत्वादिगुणकाधिकरणम् - तथा हि - अदृश्यत्वादिगुणको धर्मोक्तेः (ब्र.सू. १-२-२२) इत्यधिकरणे - अदृश्यमग्राह्यम् - इत्यचेतनधर्माणां दृश्यत्वादीनां निषेधः तत्प्रसक्तिमत्यचेतन एव अवस्थान्तरापन्ने युज्यते । 'न तु' तत्प्रसक्तिशून्ये परमात्मनि । अबालः, अतरुणः इत्यादिनिषेधाः तत्प्रसक्तिमति अवस्यान्तरापन्नमनुष्यादावेव दृष्टाः । न तु तत्प्रसक्तिशून्य पाषाणाकाशादौ । किं च अदृश्यत्वादिविशिष्टस्याक्षरस्य परमपुरुषत्वे अक्षरात् परतः परः, इति ततोऽपि परस्य पुरुषस्य श्रवणं नोपपद्यते । अतः अक्षरात्परतः परः इति पुरुषगतपरत्वावधितया अक्षरात् इति निर्दिष्टस्य भूतयोन्यक्षरस्य परमपुरुषत्वा संभवात् , अक्षरशब्दस्य प्रधाने प्रसिद्धेश्च । अदृश्यत्वादिगुणकं भूतयोन्यक्षरं प्रधानमेव । तत्परतया निर्दिश्यमानः पुरुषोऽपि पञ्चविशक एव ; नतु परमपुरुषः । परमपुरुषस्याक्षरपरभूतजीवादपि परत्वेन अव्यवहितपरत्वाभावात् । न च अक्षरात् परत इति पदयोः वैयधिकरण्याश्रयणेन अक्षरादपि परभूतात् जीवात् परत्वमेव पुरुषस्य प्रतिपाद्यते इति वाच्यम् । अक्षरात् परत इति पदयोः स्वकार्यवर्गापेक्षया परभूते अक्षरे सामानाधिकरण्येन वृत्तिसंभवे तयोर्वैयधिकरण्ये प्रमाणाभावात् । अतोऽत्र प्रकृतिजीवावेव प्रतिपाद्येते, न परमात्मा इति पूर्वपक्षे प्राप्ते - अदृश्यत्वादिगुणको धर्मोक्तेः (ब्र.स.१-२-२२) विशेषणभेदेव्यपदेशाभ्यां च नेतरौ (ब्र.सू. १-२-२३) रूपोपन्यासाञ्च (ब्र.सू. १-२-२४) इति त्रिभिः सूत्रै: सिद्धान्तः कृतः । तेषां चायमर्थः - अदृश्यत्वादिगुणक: परमात्मैव ; तद्धर्माणां सर्वज्ञत्वादीनां य: सर्वज्ञः सर्ववित् (मुं.उ. १-१-९) इत्यादिवाक्येन अन्न प्रकरणे उक्तत्वात् । एकविज्ञानेन सर्वविज्ञानप्रतिज्ञादिना सिद्धेन चेतनाचेतनात्मकनिखिलप्रपञ्चोपादानत्वेन भूतयोन्यक्षरस्य विशेषणात् , अक्षरात् परत:परः इति प्रकृतिजीवाभ्यां भेदव्यपदेशाञ्च भूतयोन्यक्षरं परमात्मैव । न च अक्षरात् परत इति पञ्चम्योः सामानाधिकरण्यात् । स्वकार्यवर्गापेक्षया परभूतात् अक्षरशब्दितात् अव्याकृतात् परत्वेन तद्भेद्सिद्धावपि न जीवभेदः सिध्यतीति वाच्यम् - सामानाधिकरण्ये सति परत्वावधिसमर्पकस्वकार्यवर्गवाचिपदान्तराध्याहारप्रसङ्गात् । वैयधिकरण्यपक्षे अध्याहाराभावात् । जीवादपि वैलक्षण्यप्रतिपादकत्वेन सार्थक्यसंभवे परत: पदस्य सामानाधिकण्याश्रयणेन स्वकार्यवर्गपरत्वानुवादस्य निष्प्रयोजनस्य आश्रयणायोगात् । न च अक्षरात् परस्य पुरुषस्य परमात्मत्वे भूतयोन्यक्षरस्य कथं परमात्मत्वं सिध्येत् इति वाच्यम्\nअक्षरात् परत इति निर्दिष्टस्याक्षरस्य अथ परा यया तदक्षरमधिगम्यते, तथाऽक्षरात् संभवतीह विश्वम् । तथाऽक्षराद्विविधाः सोम्य ! भावा: ; येनाक्षरं परुषं वेद सत्यम् इति वाक्यनिर्दिष्ट भूतयोन्यक्षरापेक्षया भिन्नत्वात् । न च तत्र प्रमाणाभावः। दिव्यो ह्यमूर्तः पुरुषः स बाह्याभ्यन्तरो ह्यजः । अप्राणो ह्यमना: शुभ्रः इति पूर्वसंदर्भप्रतिपादितविशेषणविशिष्टं भूतयोन्यक्षरं स इति पदेन परामृश्य तस्य अक्षरात्परतः परत्वाभिधानात् । न हि तस्यैव तत: परतः परत्वं संभवति । अतः अक्षरात्परतः परः इति वाक्यस्थमक्षरपदम् अव्याकृताभिधायि : न तु भूतयोन्यक्षराभिधायि ॥ अग्निमूर्धा चक्षुषी चन्द्रसूर्यौ इति भगवत्संबन्धितया प्रसिद्धस्य रूपस्य भूतयोन्यक्षरसंबन्धितयोपन्यासाञ्च, पुरुषं वेद सत्यम् । दिव्यो ह्यमूर्तः पुरुषः इति । भगवदसाधारणपुरुषशब्दाभ्यासाच्च परमात्मैवात्र प्रतिपाद्यत इति ।\nद्युभ्वाद्यधिकरणम् - तथा यस्मिन् द्यौः इति वाक्ये, ओतं मनः सह प्राणैश्च सर्वै: इति मनः प्राणसंबन्धित्वप्रतिपादनात् , अरा इव रथनाभौ संहता यत्र नाड्यः स एषोऽन्तश्चरते बहुधा जायमानः इति जीवलिङ्गाच्च भूतयोन्यक्षरप्रकरणं भङ्क्त्वा जीवपरत्वमेवास्य संदर्भस्याश्रयणीयमिति पूर्वपक्षे प्राप्ते - द्युभ्वाद्यायतनं स्वशब्दात् , (ब्र.सू. १-३-१) मुक्तोपसृप्य व्यपदेशाच्च, (ब्र.सू.१-३-२) नानुमानमतच्छब्दात् प्राणभृच्च , (ब्र.सू. १-३-३) भेदव्यपदेशात्, (ब्र.सू. १-३-४) प्रकरणात् , (ब्र.सू. १-३-३) स्थित्यदनाभ्यां च (ब्र.सू. १-३-६) इति षड्भिः सूत्रै: सिद्धान्तः कृतः ।\nअयमर्थः - द्युभ्वाद्यायतनं परमात्मा । अमृतस्यैष सेतुः इति मोक्षप्रदत्वलक्षणासाधारणशब्दश्रवणात् । व्यापकत्वार्थस्यात्मशब्दस्य च श्रवणात् । नामरूपाद्विमुक्तः परात् परं पुरुषमुपैति दिव्यम् इति परमात्मासाधारणमुक्तप्राप्यत्वव्यपदेशाञ्च परमात्मैव । न अनुमानम् । आनुमानिकं प्रधानम् अस्मिन् प्रकरणे यथा तत्प्रतिपादकशब्दाभावान्न प्रतिपाद्यम् , एवं प्राणभृत् जीवोऽपि तत्प्रतिपादकशब्दाभावान्न प्रतिपाद्यः । जुष्टं यदा पश्यन्यन्यमीशम् इति प्रकारणप्रतिपाद्यस्य ईसस्य जीवभेदव्यपदेशाच्च । भूतयोनिप्रकरणाच्च । तयोरन्यः पिप्पलं स्वाद्वत्त्यनश्नन्नन्यो अभिचाकशीति इति जीवस्य कर्मफलऽभोक्तृत्वम् परमात्मनस्तु तदन्तरेण शरीरेऽवस्थानम् इति परमात्मन एव प्रकारणतात्पर्यपर्यवसानभूमितया आविष्कृतत्वाञ्च परमात्मैव मुण्डकोपनिषत्प्रतिपाद्य ' इति । अतश्च मुण्डकोपनिषत् भगवत्परेतिसिद्धम् । इयं ब्रह्मविद्या येभ्यो ब्रह्मादिभ्यः पारम्पर्येण प्राप्ता, तान् नमस्यति - नमः परमऋषिभ्यो नमः परमऋषिभ्यः इति । द्विवचनमादरार्थं विद्यासमाप्त्यर्थं च ॥\nक्षेमाय यः करुणया क्षितिनिर्जराणां भूमावजृम्भयत भाष्यसुधामुदारः । वामागमाध्वगवदावदतूलवातो ।\nरामानुजः स मुनिराद्रियतां मुद्रुक्तिम् ॥\n॥ इति तृतीयमुण्डके द्वितीयखण्डप्रकाशिका ॥\n॥ श्रीरङ्गरामानुजमुनिविरचिता मुण्डकोपनिषत्प्रकाशिका सम्पूर्णा ॥"
                            }
                        ]
                    }
                ]
            }
        ]
    }
}